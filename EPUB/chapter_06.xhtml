<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 6</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_06">
  <h2>Ĉapitro 6</h2>
  <p>Kredu aŭ ne kredu, sed miaj <span class="subst" data-x="patr">gepatr</span>oj devigis min iri al la lernejo la sekvan tagon. Mi falis en febrecan dormon nur je la tria matene, sed je la sepa matene mia paĉjo staris ĉe la piedo de la lito, minacante eltiri min per la maleoloj. Mi sukcesis ellitiĝi – io estis mortinta en mia buŝo, post kiam ĝi fermis per farbo miajn palpebrojn – kaj iris en la duŝon.</p>
  <p>Mi lasis al mia panjo ŝovi pecon de rostpano kaj bananon en min, fervore dezirante, ke miaj <span class="subst" data-x="patr">gepatr</span>oj permesu al mi trinki kafon hejme. Mi povos ŝteltrinki unu survoje al la lernejo, sed rigardi ilin trinketi sian nigran oron, dum mi trenis min tra la domo, vestante min kaj metante miajn librojn en mian sakon … tio estis terura.</p>
  <p>Mi jam milfoje piediris ĝis la lernejo, sed hodiaŭ estis alie. Mi iris supren kaj tra la montetoj por subeniri en la Mision, kaj ĉie estis kamionoj. Mi vidis novajn detektilojn kaj trafikkameraojn instalitajn ĉe multaj el la haltoŝildoj. Iu jam havis amason da observiloj, kiuj sidis neuzataj, atendante instalon ĉe la unua okazo. La atako kontraŭ la Golfa Ponto estis ĝuste tio, kion <span class="subst" data-x="ri">ri</span> bezonis.</p>
  <p>Ĉio havis la efikon, ke la urbo ŝajnis pli subigita, kiel esti en lifto, embarasate de la proksima rigardado de la najbaroj kaj la ĉieaj kameraoj.</p>
  <p>La turka kafvendejo en Strato 24 bone provizis min per kunportebla taso da turka kafo. Turka kafo esence estas koto, kiu ŝajnigas esti kafo. Ĝi estas tiel dika, ke oni povas starigi kuleron en ĝi, kaj ĝi enhavas multe pli da kafeino ol infanlimonadoj kiel Red Bull. Kredu iun, kiu legis la paĝon en Vikipedio: jen kiel venkis la Otomana Imperio: frenezigitaj ĉevalistoj pelataj de fortega karbonigra kafo-koto.</p>
  <p>Mi eltiris mian debetkarton por pagi, kaj <span class="subst" data-x="li">ri</span> grimacis. “Ne plu debeto”, <span class="subst" data-x="li">ri</span> diris.</p>
  <p>“He? Kial ne?” Mi pagis mian kafkutimon per mia karto dum jaroj ĉe la turko. Iam <span class="subst" data-x="li">ri</span> ĉikanis min konstante, dirante, ke mi estas tro juna por trinki ĝin, kaj <span class="subst" data-x="li">ri</span> ankoraŭ rifuzis vendi al mi dum lernejaj horoj, konvinkite, ke mi forvagis de la lecionoj. Sed dum pasis la jaroj, la turko kaj mi establis ian krudan interkomprenon.</p>
  <p><span class="subst" data-x="Li">Ri</span> kapneis malgaje. “Vi ne komprenus. Iru al la lernejo, <span class="subst" data-x="bub">bub</span>o.”</p>
  <p>Ne ekzistas pli certa maniero igi min voli kompreni ion ol diri al mi, ke mi ne komprenus. Mi kaĵolis, postulante, ke <span class="subst" data-x="li">ri</span> diru al mi. <span class="subst" data-x="Li">Ri</span> aspektis, kvazaŭ <span class="subst" data-x="li">ri</span> tuj elĵetos min, sed kiam mi demandis, ĉu laŭ <span class="subst" data-x="li">ri</span> mi ne estas sufiĉe bona por esti <span class="subst" data-x="li">ri</span>a kliento, <span class="subst" data-x="li">ri</span> malfermiĝis.</p>
  <p>“La sekureco”, <span class="subst" data-x="li">ri</span> diris, ĉirkaŭrigardante sian etan vendejon kun la bokaloj da sekigitaj faboj kaj semoj, la bretoj plenaj de turkaj manĝaĵoj. “La registaro. Ili registras ĉion nun. Estis en la gazetoj. Patriota Akto 2. La Kongreso aprobis ĝin hieraŭ. Nun ili povas registri ĉiam, kiam oni uzas la karton. Mi diras: ne. Mi diras: mia vendejo ne helpos ilin spioni miajn klientojn.”</p>
  <p>Mi gapis.</p>
  <p>“Vi pensas, ke ne multe gravas, eble? Kio estas problemo, se registaro scias, kiam vi aĉetas kafon? Ĉar jen unu maniero, kiel ili scias, kie vi estas, kie vi estis. Kial mi forlasis Turkion, vi pensas? Kie registaro ĉiam spionas la homojn, ne estas bone. Mi venis ĉi tien antaŭ dudek jaroj por libereco – mi ne helpos ilin forpreni liberecon.”</p>
  <p>“Vi perdos tiom da vendoj”, elvenis de mi. Mi volis diri al <span class="subst" data-x="li">ri</span>, ke <span class="subst" data-x="li">ri</span> estas heroo, kaj premi <span class="subst" data-x="li">ri</span>an manon, sed jen kio elvenis. “Ĉiu uzas debetkarton.”</p>
  <p>“Eble ne plu tiom. Eble miaj klientoj venas ĉi tien, ĉar ili scias, ke ankaŭ mi amas liberecon. Mi faras afiŝon por la fenestro. Eble aliaj vendejoj faros same. Mi aŭdis, ke ACLU procesos pro ĉi tio.”</p>
  <p>“Mi ĉiam aĉetos de vi ekde nun”, mi diris. Mi ja intencis tion. Mi metis manon en la poŝon. “He, mi ne havas kontantan monon, tamen.”</p>
  <p><span class="subst" data-x="Li">Ri</span> rondigis la lipojn kaj kapjesis. “Multaj homoj diras saman aferon. Estas bone. Vi donu hodiaŭan monon al ACLU.”</p>
  <p>En du minutoj la turko kaj mi interŝanĝis pli da vortoj, ol ni jam interŝanĝis en la tuta tempo, dum kiu mi vizitadis <span class="subst" data-x="li">ri</span>an vendejon. Mi sciis tute nenion pri <span class="subst" data-x="li">ri</span>aj fervoroj. Mi konsideris <span class="subst" data-x="li">ri</span>n nur kiel mian amikan najbaran kafeinkomerciston. Sed nun mi premis <span class="subst" data-x="li">ri</span>an manon, kaj kiam mi eliris el <span class="subst" data-x="li">ri</span>a vendejo, mi sentis, kvazaŭ <span class="subst" data-x="li">ri</span> kaj mi estus aliĝintaj al teamo. Al sekreta teamo.</p>
  <p class="steletoj">* * *</p>
  <p>Mi maltrafis du tagojn de la lernejo, sed ŝajnis, ke mi ne maltrafis multajn lecionojn. Oni fermis la lernejon en unu el tiuj tagoj, dum la urbo penis restarigi sin. La sekvan tagon oni dediĉis, ŝajne, al funebrado pri tiuj, kiuj malaperis kaj kiujn oni supozis mortintaj. La gazetoj publikigis biografiojn pri la perditoj, personajn rememorojn. La reto estis plena de tiuj koncizaj nekrologoj, miloj da tiaj.</p>
  <p>Kio embarasis, mi estis unu el tiuj homoj. Mi paŝis en la lernejon, ne sciante tion, sed jen venis krioj, kaj post momento cent homoj ĉirkaŭis min, frapante mian dorson, premante mian manon. Du <span class="subst" data-x="knab'in">knabin</span>oj, kiujn mi eĉ ne konis, kisis min, kaj la kisoj estis pli ol nur amikaj. Mi sentis min kiel rokstelulo.</p>
  <p>Miaj instruistoj estis nur iomete malpli ekscititaj. <span class="subst" data-x="Sior(in)">Sior</span>o Gálvez ploris tiel multe kiel mia <span class="subst" data-x="patr'in">patrin</span>o kaj brakumis min trifoje antaŭ ol lasi min iri al mia sidloko. Io nova troviĝis en la antaŭo de la klasĉambro. Kamerao. <span class="subst" data-x="Sior(in)">Sior</span>o Gálvez vidis min rigardi ĝin kaj donis al mi permesilon sur malpure fotokopiita lerneja leterpapero.</p>
  <p>La Direktoraro de la Unuiĝinta Lerneja Distrikto de San-Francisko faris eksterordinaran kunsidon dum la semajnfino kaj unuanime voĉdonis, ke oni petu de la <span class="subst" data-x="patr">gepatr</span>oj de ĉiu infano en la urbo permeson meti observokameraojn en ĉiu klasĉambro kaj koridoro. Laŭ la leĝaro oni ne povis devigi nin iri al lernejo kun kameraoj ĉie, sed la leĝaro diris nenion kontraŭ tio, ke ni <em>volonte</em> fordonu niajn Konstituciajn rajtojn. La letero diris, ke la Direktoraro estas certa, ke ĝi ricevos plenan subtenon de la <span class="subst" data-x="patr">gepatr</span>oj de la Urbo, sed ke oni faros specialajn aranĝojn por instrui tiujn infanojn, kies <span class="subst" data-x="patr">gepatr</span>oj malkonsentas, en speciala aro da “neprotektataj” klasĉambroj.</p>
  <p>Kial ni havis kameraojn en niaj klasĉambroj nun? Pro teroristoj. Kompreneble. Ĉar, eksplodigante ponton, teroristoj indikis, ke lernejoj sekvos. Ĉiuokaze, jen la konkludo, kiun la Direktoraro iel atingis.</p>
  <p>Mi tralegis tiun leteron trifoje kaj poste levis la manon.</p>
  <p>“Jes, Marcus?”</p>
  <p>“<span class="subst" data-x="Sior(in)">Sior</span>o Gálvez, pri ĉi tiu letero?”</p>
  <p>“Jes, Marcus.”</p>
  <p>“Ĉu la celo de terorismo ne estas timigi nin? Jen kial oni nomas ĝin <em>teror</em>ismo, ĉu ne?”</p>
  <p>“Mi supozas, ke jes.” La klaso rigardis min. Mi ne estis la plej bona lernanto en la lernejo, sed mi ĝuis bonan debaton dum leciono. Ili atendis por aŭdi, kion mi diros post tio.</p>
  <p>“Do ĉu ni ne faras tion, kion la teroristoj volas? Ĉu ili ne venkas, se ni agas tute timigite kaj metas kameraojn en la klasĉambrojn kaj tiel plu?”</p>
  <p>Iom da nervoza ridado aŭdiĝis. Unu el la aliaj levis la manon. Tio estis Charles. <span class="subst" data-x="Sior(in)">Sior</span>o Gálvez invitis <span class="subst" data-x="li">ri</span>n.</p>
  <p>“Meti kameraojn igas nin sekuraj, kio igas nin malpli timi.”</p>
  <p>“Sekuraj kontraŭ kio?” mi diris, ne atendante inviton.</p>
  <p>“Terorismo”, diris Charles. La aliaj kapjesis.</p>
  <p>“Kiel ili faras tion? Se memmortiga bombisto enkurus ĉi tien kaj tute eksplodigus nin …”</p>
  <p>“<span class="subst" data-x="Sior(in)">Sior</span>o Gálvez, Marcus malobservas lernejan regulon. Ni ne ŝercu pri teroristaj atakoj …”</p>
  <p>“Kiu ŝercas?”</p>
  <p>“Dankon, al vi ambaŭ”, diris <span class="subst" data-x="sior(in)">sior</span>o Gálvez. <span class="subst" data-x="Ŝi">Ri</span> aspektis tre malgaje. Mi sentis min malbone pro tio, ke mi kaperis <span class="subst" data-x="ŝi">ri</span>an lecionon. “Mi pensas, ke ĉi tio estas tre interesa diskuto, sed mi ŝatus prokrasti ĝin ĝis estonta leciono. Mi pensas, ke ĉi tiuj demandoj eble estas tro emociaj, por ke ni povu diskuti ilin hodiaŭ. Ni returnu nin al la voĉdonrajtistoj, ĉu?”</p>
  <p>Do ni pasigis la reston de la horo per parolado pri voĉdonrajtistoj kaj la novaj influstrategioj, kiujn ili elpensis por meti kvar inojn en la oficejon de ĉiu kongresano por premi <span class="subst" data-x="li">ri</span>n kaj sciigi al <span class="subst" data-x="li">ri</span>, kion tio signifus por <span class="subst" data-x="li">ri</span>a politika estonteco, se <span class="subst" data-x="li">ri</span> plu rifuzus al inoj voĉdonrajton. Normale mi ŝatis tiajn aferojn: etaj homoj, kiuj devigas la grandajn kaj potencajn homojn esti honestaj. Sed hodiaŭ mi ne povis koncentriĝi. Certe tion kaŭzis la manko de Darryl. Ni ambaŭ ŝatis Sociajn Studojn, kaj ni havus la LernoTekojn malfermitaj kaj tujmesaĝilon funkcianta kelkajn sekundojn post sidiĝo: kromkanalo por priparoli la lecionon.</p>
  <p>Mi faris dudek diskojn de Paranoja Xbox la antaŭan nokton, kaj mi kunhavis ĉiujn en mia sako. Mi disdonis ilin al homoj, pri kiuj mi sciis, ke ili tre tre ŝatas komputilajn ludojn. Ili ĉiuj ricevis Xbox Universalan aŭ du la antaŭan jaron, sed la plej multaj ĉesis uzi ilin. La ludoj estis tre multekostaj kaj ne tiom amuzaj. Mi deflankigis ilin inter la lecionoj, aŭ dum la tagmanĝa paŭzo aŭ la studohalo, kaj laŭdegis ĝisĉiele la ludojn de Paranoja Xbox. Senpagaj kaj amuzegaj: nemalŝalteblaj sociaj ludoj kun amaso da bonaj kunludantoj el la tuta mondo.</p>
  <p>Donaci unu aferon por vendi alian, tion oni nomas “razilklinga komerco”: firmaoj kiel Gillette donas senpagan tenilon de razilo kaj poste prirabas la homojn, postulante sumegojn por la klingoj. Presilkartoĉoj estas la plej malbona kazo: la plej multekosta ĉampano de la mondo estas malmultekosta kompare kun la inko por inkŝpruciga presilo, kies fabrikado kostas cendon por galjono.</p>
  <p>Razilklingaj komercoj dependas de tio, ke vi ne povas akiri la “klingojn” de iu alia. Pripensu: se Gillette povas gajni naŭ dolarojn per dekdolara vicklingo, kial ne lanĉi konkurencan firmaon, kiu gajnas nur kvar dolarojn, vendante tute saman klingon: 80-elcenta marĝeno sufiĉas, por ke tipa komerculo salivumu kaj gapu.</p>
  <p>Do razilklingaj firmaoj kiel Mikrosofto multe penas por igi malfacila aŭ kontraŭleĝa konkurencon kun ili pri la klingoj. Se temas pri Mikrosofto, ĉiu Xbox havis kontraŭrimedojn por malebligi al oni ruli programojn kreitajn de homoj, kiuj ne pagis la mikrosoftan elaĉetan monon por la rajto vendi Xbox-programojn.</p>
  <p>La homoj, kiujn mi renkontis, ne multe interesiĝis pri tiaj konsideroj. Ili plivigliĝis, kiam mi diris al ili, ke la ludoj ne estas kontrolataj. Hodiaŭ ĉiu reta ludo estas plena de ĉiaj malagrablaj specoj de homo. Unue estas la perversiuloj, kiuj klopodas konvinki onin veni al izolita loko, kie ili povus montriĝi tiel strangaj kiel frenezulo en <em>La silento de la ŝafidoj</em>. Poste estas la policanoj, kiuj ŝajnigas, ke ili estas naivaj infanoj, por kapti la perversiulojn. Tamen plej malbonaj estas la kontrolantoj, kiuj la tutan tempon spionas niajn diskutojn kaj denuncas nin pro malobservado de iliaj Servo-Kondiĉoj, kiuj diras: nenia flirtado, nenia sakrado, kaj nenia “klara aŭ maskita lingvaĵo, kiu insulte referencas ian aspekton de seksa orientiĝo aŭ sekseco”.</p>
  <p>Mi estas nenia tuttempa sekshundo, sed mi aĝas dek sep jarojn. Sekso menciiĝas en konversacioj de tempo al tempo. Sed Dio gardu vin, se ĝi menciiĝus en babilo dum ludado. Tio vere venenas la etoson. Sed neniu kontroladis la ludojn ĉe Paranoja Xbox, ĉar ilin ne kondukis iu firmao: ili estis nur ludoj kreitaj de programistoj por sia propra amuziĝo.</p>
  <p>Do tiuj ludemuloj ŝatis la rakonton. Ili avide prenis la diskojn kaj promesis fari kopiojn por ĉiuj siaj amikoj: ludoj ja plej amuzas, kiam oni ludas ilin kun la kamaradoj.</p>
  <p>Kiam mi venis hejmen, mi legis, ke grupo da <span class="subst" data-x="patr">gepatr</span>oj procesas la lernejan direktoraron pri la observokameraoj en la klasĉambroj, sed ili jam malvenkis en sia provo peti provizoran juĝordonon kontraŭ ĝi.</p>
  <p class="steletoj">* * *</p>
  <p>Mi ne scias, kiu elpensis la nomon Xnet, sed ĝi establiĝis. Oni aŭdis homojn paroli pri ĝi en la municipaj busoj. Van telefonis por demandi, ĉu mi aŭdis pri ĝi, kaj mi preskaŭ sufokiĝis, kiam mi ekkomprenis, pri kio <span class="subst" data-x="ŝi">ri</span> parolas: la diskoj, kiujn mi komencis disdoni la antaŭan semajnon, estis multobligitaj kaj piedrete disvastigitaj ĝis Oakland en nur du semajnoj. Tio instigis min ĉirkaŭrigardi – kvazaŭ mi rompis regulon kaj la DHS tuj venos por forkonduki min por ĉiam.</p>
  <p>Tiuj estis malfacilaj semajnoj. BART intertempe tute rezignis pri kontantaj pagoj, anstataŭigante ilin per rofidaj “senkontaktaj” kartoj, kiujn oni svingis al la turnokrucoj por trapasi. Ili estis amuzaj kaj oportunaj, sed ĉiufoje, kiam mi uzis tian karton, mi pensis, kiel oni spuris min. Iu en Xnet afiŝis ligon al artikolo de Electronic Frontier Foundation pri la manieroj, kiel oni povas uzi tiajn aferojn por spuri homojn, kaj la gazeto havis raportetojn pri malgrandaj grupoj da homoj, kiuj protestis ĉe BART-stacioj.</p>
  <p>Mi jam uzis Xnet por preskaŭ ĉio. Mi kreis falsan retadreson ĉe la Piratpartio, sveda politika partio, kiu malamis interretan observadon kaj promesis gardi siajn poŝtajn kontojn sekretaj kontraŭ ĉiuj, eĉ la polico. Mi aliris ĝin strikte nur per Xnet, saltante inter la interretaj konektoj de diversaj najbaroj, restante anonima – mi esperis – ĝis Svedio. Mi ne plu uzis w1n5ton. Se Benson povis travidi ĝin, ĉiu ajn povus. Mia nova konilo, kiun mi elpensis sen longa pripensado, estis M1k3y, kaj mi ricevis <em>amason</em> da retmesaĝoj de homoj, kiuj aŭdis en babilejoj kaj afiŝejoj, ke mi povus helpi ilin pri iliaj Xnet-agordoj kaj -konektoj.</p>
  <p>Haraĵuku-Frenezumo mankis al mi. La firmao haltigis la ludon por nedifinita tempo. Oni diris, ke pro “sekurecaj kialoj” oni ne opinias, ke estus prudente kaŝi aferojn kaj sendi homojn por trovi ilin. Kio okazus, se iu pensus, ke ĝi estas bombo? Kio, se iu metus bombon en la saman lokon?</p>
  <p>Kio, se fulmo trafus min, dum mi promenas kun ombrelo? Malpermesu ombrelojn! Kontraŭbatalu la fulmominacon!</p>
  <p>Mi plu uzadis mian tekokomputilon, kvankam mi sentis formikadon, kiam mi uzis ĝin. Kiu ajn spionis ĝin, demandus sin, kial mi ne uzas ĝin. Mi rezonis, ke mi krozu per ĝi hazarde iomete ĉiutage, iomete malpli en ĉiu tago, por ke iu observanto vidu, ke mi laŭgrade ŝanĝas miajn kutimojn, ne subite. Plejparte mi legis tiujn fantomecajn nekrologojn: pri tiuj miloj da amikoj kaj najbaroj, kiuj kuŝis mortintaj sub la Golfo.</p>
  <p>Se diri la veron, mi ja faris ĉiutage malpli da hejmtaskoj. Mi havis aliajn taskojn. Mi skribis novajn stakojn da Paranoja Xbox ĉiutage, kvindek aŭ sesdek, kaj portis ilin tra la urbo al homoj, pri kiuj mi aŭdis, ke ili pretus mem skribi sesdek diskojn kaj disdoni ilin al siaj amikoj.</p>
  <p>Mi ne tro zorgis, ke oni kaptos min ĉe tiu agado, ĉar mi havis bonajn ĉifrojn miaflanke. Ĉifroj apartenas al “kriptografio”, aŭ “sekreta skribado”, kiu ekzistas de romiaj tempoj (laŭvorte: Aŭgusto Cezaro estis entuziasmulo kaj ŝatis inventi siajn proprajn kodojn, el kiuj kelkajn ni uzas hodiaŭ por kaŝi la frapfrazojn de ŝercoj en retmesaĝoj).</p>
  <p>Ĉifrado estas matematiko. Malfacila matematiko. Mi ne klopodos klarigi ĝin detale, ĉar ankaŭ mi ne scias sufiĉe da matematiko por vere kompreni ĝin – legu pri ĝi en Vikipedio, se vi vere volas.</p>
  <p>Sed jen la resuma versio: Kelkaj matematikaj funkcioj estas tre facilaj en unu direkto, sed tre malfacilaj en la alia direkto. Estas facile multipliki du grandajn primojn por fari gigantan nombron. Estas tre tre malfacile preni iun donitan gigantan nombron kaj eltrovi, kiujn primojn oni devas multipliki por fari ĝin.</p>
  <p>El tio sekvas: se oni povas elpensi manieron miksi ion per multiplikado de grandaj primoj, malmiksi ĝin, ne sciante tiujn primojn, estos malfacile. Ekstreme malfacile. Ekzemple, en biliono da jaroj, ĉiuj komputiloj iam inventitaj, laborante plentempe, ne povus fari tion.</p>
  <p>Ĉe ĉifrado de mesaĝo estas kvar aferoj: la originala mesaĝo, nomata “klarteksto”; la miksita mesaĝo, nomata “ĉifroteksto”; la miksometodo, nomata “ĉifro”; kaj fine estas la ŝlosilo: sekretaĵo, kiun oni donas al la ĉifro kun la klarteksto por fari la ĉifrotekston.</p>
  <p>Iam la ĉifristoj penis gardi ĉiujn aferojn sekretaj. Ĉiu agentejo kaj registaro havis siajn proprajn ĉifrojn <em>kaj</em> siajn proprajn ŝlosilojn. La nazioj kaj la aliancanoj ne volis, ke la alia flanko sciu, kiel ili miksis siajn mesaĝojn, se ne paroli pri la ŝlosiloj, kiujn ili povus uzi por malmiksi ilin. Tio ŝajnas prudenta, ĉu ne?</p>
  <p>Ne!</p>
  <p>La unuan fojon, kiam iu rakontis al mi tiun aferon pri primfaktoroj, mi tuj diris: “Ne, ne, tio estas blago. Nu, ja estas malfacile fari tiun malkomponadon en primojn, kiel ajn vi nomas ĝin. Sed iam ne eblis flugi ĝis la luno aŭ aĉeti diskon kun pli ol kelkaj kilobajtoj da spaco. Certe <em>iu</em> inventis manieron malĉifri la mesaĝojn.” Mi imagis kavan monton plenan de matematikistoj de la Nacia Sekureca Agentejo, kiuj legas ĉiun retmesaĝon en la mondo kaj subridaĉas.</p>
  <p>Efektive, jen proksimume kio okazis dum la dua mondmilito. Jen kial la vivo ne tiom similas al Kastelo Wolfenstein, kie mi pasigis multajn tagojn per ĉasado de nazioj.</p>
  <p>Jen la problemo: estas malfacile gardi ĉifron sekreta. Multe da matematiko estas bezonata por fari ĉifron, kaj se la ĉifro estas vaste uzata, ĉiu, kiu uzas ĝin, devas gardi ĝin sekreta, kaj se iu transiras al la alia flanko, tiam oni devas trovi novan ĉifron.</p>
  <p>La nazia ĉifro nomiĝis Enigma, kaj oni uzis etan mekanikan komputilon, nomatan Enigma-Maŝino, por ĉifri kaj malĉifri la mesaĝojn. Ĉiu submarŝipo kaj boato kaj stacio bezonis unu tian, do neeviteble la aliancanoj finfine akiris unu.</p>
  <p>Kiam ili akiris ĝin, ili trarompis ĝin. Tiun laboron gvidis mia persona heroo de ĉiuj tempoj: homo nomata Alan Turing, kiu pli-malpli inventis komputilojn, kiel ni hodiaŭ konas ilin. Malbonŝance por <span class="subst" data-x="li">ri</span>, <span class="subst" data-x="li">ri</span> estis gejo, do post la fino de la milito la stulta brita registaro devigis <span class="subst" data-x="li">ri</span>n injektiĝi per hormonoj por “kuraci” <span class="subst" data-x="li">ri</span>an samseksemon, kaj <span class="subst" data-x="li">ri</span> mortigis sin. Darryl donis al mi biografion pri Turing por mia 14-a naskiĝtago – volvitan en dudek tavoloj da papero kaj en recikligita ludilo en la formo de la aŭto de la Vespertulo – jen kiel <span class="subst" data-x="li">ri</span> faris donacojn – kaj mi estas fanatikulo de Turing ekde tiam.</p>
  <p>La aliancanoj nun havis la Enigma-Maŝinon, kaj ili povis kapti multajn naziajn radiomesaĝojn, kio ne devus esti tiel interesa, ĉar ĉiu kapitano havis sian propran sekretan ŝlosilon. Ĉar la aliancanoj ne havis la ŝlosilojn, havi la maŝinon devus ne helpi.</p>
  <p>Jen kie sekreteco malhelpas ĉifradon. La Enigma-ĉifro havis difekton. Kiam Turing ekzamenis ĝin detale, <span class="subst" data-x="li">ri</span> komprenis, ke la naziaj ĉifristoj faris matematikan eraron. Akirinte Enigma-Maŝinon, Turing povis eltrovi kiel malĉifri <em>iun ajn</em> mesaĝon, sendepende de tio, kiun ŝlosilon ĝi uzis.</p>
  <p>Tio kostis al la nazioj la militon. Ne miskomprenu min: tio estas bona novaĵo. Kredu, kion diras veterano de Kastelo Wolfenstein: vi ne volus, ke nazioj regu la landon.</p>
  <p>Post la milito kriptistoj longe pensadis pri tio. La problemo estis, ke Turing estis pli ruza ol la elpensinto de Enigma. Ĉiam, kiam oni havas ĉifron, oni riskas, ke iu pli ruza elpensos manieron trarompi ĝin.</p>
  <p>Kaj ju pli longe ili pensadis pri tio, des pli ili komprenis, ke <em>ĉiu</em> povas elpensi sekurecsistemon, kiun tiu mem ne povas trarompi. Sed <em>neniu</em> povas diveni, kion pli ruza homo eble faros.</p>
  <p>Oni devas publikigi ĉifron por scii, ke ĝi funkcias. Oni devas informi <em>kiel eble multajn homojn</em>, kiel ĝi funkcias, por ke ili povu ataki ĝin per ĉiaj rimedoj, provadi ĝian sekurecon. Ju pli da tempo pasas, dum kiu neniu trovas difekton, des pli sekura oni estas.</p>
  <p>Kaj jen kiel statas la aferoj hodiaŭ. Se oni volas esti sekura, oni ne uzas ĉifron, kiun iu geniulo elpensis en la ĵus pasinta semajno. Oni uzas la aferojn, kiujn homoj uzadis kiel eble plej longe sen tio, ke iu elpensis trarompon. Ĉu oni estas banko, teroristo, registaro aŭ dekkelkjarulo, oni uzas la samajn ĉifrojn.</p>
  <p>Se vi uzus propran ĉifron, estus danĝero, ke iu en la mondo jam trovis difekton, kiun vi pretervidis, kaj turingumas vin, malĉifrante ĉiujn viajn “sekretajn” mesaĝojn kaj priridante viajn stultan babiladon, financajn transakciojn kaj militajn sekretojn.</p>
  <p>Do mi sciis, ke ĉifrado protektos min kontraŭ subaŭskultantoj, sed mi ne pretis alfronti la histogramojn.</p>
  <p class="steletoj">* * *</p>
  <p>Mi eliris el BART kaj svingis mian karton super la turnokruco, direktante min al la stacio de Strato 24. Kiel kutime estis multaj stranguloj umantaj en la stacio: ebriuloj kaj Jesuo-fanatikuloj kaj ardaj meksikanoj fiksrigardantaj la teron kaj kelkaj bandanoj. Mi rigardis preter ili, trafis la ŝtuparon kaj kuretis supren al la ekstero. Mia sako estis nun malplena, ne plu ŝvela pro la diskoj de Paranoja Xbox, kiujn mi disdonis, kaj tial miaj ŝultroj sentis sin malpezaj, kaj mi paŝis malpeze, venante laŭ la strato. La predikistoj plu laboris, admonante hispane kaj angle pri Jesuo kaj tiel plu.</p>
  <p>La vendantoj de falsaj sunokulvitroj ne plu estis tie, sed ilin anstataŭis vendantoj de robothundoj, kiuj bojis la nacian himnon kaj levis la kruron, se oni montris al ili bildon de Osama bin Laden. Verŝajne okazis interesaj kalkuloj en iliaj etaj cerboj, do mi mense notis, ke iam mi akiru du aŭ tri kaj malkonstruu ilin. Vizaĝrekonado estis novaĵo en ludiloj, ĵus trovinte sian vojon de la armeo ĝis kazinoj, kiuj serĉis trompistojn, ĝis la polico.</p>
  <p>Mi ekiris laŭ Strato 24 direkte al Potrero-Monteto kaj la hejmo, malstreĉante la ŝultrojn, flarante la buritodorojn, kiuj atingis min de la restoracioj, kaj pensante pri la vespermanĝo.</p>
  <p>Mi ne scias, kial mi rigardis malantaŭen super la ŝultro, sed tion mi faris. Eble pro iomete da senkonscia sesa senso. Mi sciis, ke iu sekvas min.</p>
  <p>Jen du muskolaj blankhaŭtuloj kun etaj liphararoj, kiuj pensigis min pri aŭ policanoj aŭ la gejaj motorciklistoj, kiuj rajdis tien kaj reen laŭ Castro-Strato, sed gejoj ĝenerale havas pli bonajn harfasonojn. Ili surhavis anorakon kun la koloro de malnova betono kaj bluan ĝinzon, kun la zono kaŝita. Mi pensis pri ĉiuj aferoj, kiujn policano eble portus sur la zono, kaj pri la aparatozono, kiun havis tiu DHS-homo en la kamiono. Ili ambaŭ surhavis bludentajn kapaŭdilojn.</p>
  <p>Mi plu marŝadis, kun la koro batanta en mia brusto. Mi atendis ĉi tion, de kiam mi komencis. Mi atendis, ke la DHS ekkomprenos, kion mi faras. Mi faris ĉian antaŭzorgon, sed la ino kun severa harfasono diris al mi, ke <span class="subst" data-x="ŝi">ri</span> observos min. <span class="subst" data-x="Ŝi">Ri</span> diris al mi, ke mi estas homo markita. Mi ekkomprenis, ke mi atendis esti arestita kaj rekondukita en malliberejon. Kial ne? Kial Darryl estu en malliberejo kaj ne mi? Kion specialan mi havis? Mi eĉ ne kuraĝis rakonti al miaj <span class="subst" data-x="patr">gepatr</span>oj – aŭ <span class="subst" data-x="li">ri</span>aj – kio vere okazis al ni.</p>
  <p>Mi rapidigis miajn paŝojn kaj faris mensan inventaron. Mi ne havis ion kulpigan en la sako. Ne tro kulpigan, ĉiuokaze. Mia LernoTeko havis la trarompon, kiu ebligis al mi mesaĝi kaj tiel plu, sed duono el la lernejanoj havis tion. Mi ŝanĝis la manieron, en kiu mi ĉifras aferojn en mia telefono: nun mi <em>ja</em> havis falsan dividaĵon, kiun mi povis reŝanĝi en klartekston per unu pasvorto, sed ĉiuj bonaj aferoj estis kaŝitaj kaj bezonis alian pasvorton por malfermiĝi. Tiu kaŝita sekcio aspektis kiel hazarda rubaĵo – kiam oni ĉifras datenojn, ili iĝas nedistingeblaj de hazarda bruo – do oni neniam eĉ scius, ke ĝi ekzistas.</p>
  <p>Ne estis diskoj en mia sako. En mia tekokomputilo ne estis kulpigaj atestaĵoj. Kompreneble, se ili ekpensus bone ekzameni mian Xbox, estus fino de ludo. Se tiel diri.</p>
  <p>Mi haltis, kie mi staris. Mi faris, kion mi povis, por protekti min. Venis la tempo por alfronti mian sorton. Mi iris en la plej proksiman buritovendejon kaj mendis unu kun <em>carnitas</em> – ŝirita porkaĵo – kaj plia saŭco. Kial ne arestiĝi kun plena stomako? Mi mendis ankaŭ siteleton da <em>horchata</em>: glacimalvarma rizotrinkaĵo, kiu similas al akveca, duondolĉa rizokaĉo (pli bona ol tio aŭdiĝas).</p>
  <p>Mi sidiĝis por manĝi, kaj profunda sento de trankvilo plenigis min. Mi iros al malliberejo pro miaj “krimoj”, aŭ mi ne iros. Mia libereco, de kiam ili arestis min, estis nur provizora feriado. Mia lando ne plu estis mia amiko: ni estis nun sur malsamaj flankoj, kaj mi sciis, ke mi ne povos venki.</p>
  <p>La du homoj venis en la restoracion, dum mi finis la buriton kaj ekiris por mendi <em>churros</em> – frititan paston kun cinama sukero – kiel deserton. Mi supozas, ke ili atendis ekstere kaj tediĝis pro mia pasumado.</p>
  <p>Ili staris malantaŭ mi ĉe la vendotablo, ĉirkaŭbarante min. Mi prenis mian <em>churro</em>-n de la bela <span class="subst" data-x="av'in">avin</span>o, pagis <span class="subst" data-x="ŝi">ri</span>n, kaj rapide mordis la paston kelkfoje antaŭ ol turni min. Mi volis manĝi almenaŭ iomete de mia deserto. Ĝi eble estos la lasta deserto, kiun mi ricevos dum tre longa tempo.</p>
  <p>Kaj jen mi turnis min. Ili estis ambaŭ tiel proksimaj, ke mi povis vidi la aknon sur la vango de tiu, kiu staris maldekstre, kaj buleton da nazmuko en la nazo de la alia.</p>
  <p>“Pardonu min”, mi diris, provante trapuŝi min. Tiu kun la nazmuko moviĝis por bloki mian vojon.</p>
  <p>“<span class="subst" data-x="Sior(iĉ)">Sior</span>o,” <span class="subst" data-x="li">ri</span> diris, “ĉu vi povas paŝi ĉi tien kun ni?” <span class="subst" data-x="Li">Ri</span> gestis al la pordo de la restoracio.</p>
  <p>“Pardonu, sed mi manĝas”, mi diris kaj moviĝis denove. Ĉi-foje <span class="subst" data-x="li">ri</span> metis manon sur mian bruston. <span class="subst" data-x="Li">Ri</span> spiris rapide tra la nazo, kio movetadis la nazmukon. Mi pensas, ke ankaŭ mi spiris rapide, sed estis malfacile konstati tion pro la martelado de mia koro.</p>
  <p>La alia subenfaldis klapon sur la antaŭo de sia anorako por malkaŝi insignon de SFPD. “Polico”, <span class="subst" data-x="li">ri</span> diris. “Bonvolu veni kun ni.”</p>
  <p>“Mi kunportu miajn aferojn”, mi diris.</p>
  <p>“Ni zorgos pri tio”, <span class="subst" data-x="li">ri</span> diris. La nazmukulo paŝis tre proksimen al mi, kun sia piedo ĉe la ena flanko de mia. Tiel oni faras ankaŭ en kelkaj batalartoj. Tio ebligas senti, ĉu la alia homo translokas sian pezocentron, pretiĝante por ekmovi sin.</p>
  <p>Sed mi ne intencis kuri. Mi sciis, ke per kurado mi ne povus eskapi mian sorton.</p>
</section>

  </body>
</html>
