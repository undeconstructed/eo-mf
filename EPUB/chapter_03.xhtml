<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 3</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_03">
  <h2>Ĉapitro 3</h2>
  <p>Ni preterpasis multe da homoj en la strato survoje al la BART-stacio de Powell-Strato. Ili kuris aŭ marŝis, blankvizaĝaj kaj silentaj, aŭ kriantaj kaj panikaj. Senhejmuloj kaŭris ĉe pordoj kaj rigardis ĉion, dum alta nigrahaŭta transvestita amoristo kriegis pri io al du junaj iĉoj kun lipharoj.</p>
  <p>Ju pli ni proksimiĝis al la BART-stacio, des pli la korpoj kunpremiĝis. Kiam ni atingis la ŝtuparon suben en la stacion, jam estis svarmosceno, grandega homamaso, kiu provis premi sin laŭ mallarĝa ŝtuparo. Mi havis la vizaĝon premita en ies dorson, kaj iu alia estis premita en mian dorson.</p>
  <p>Darryl estis ankoraŭ apud mi – <span class="subst" data-x="li">ri</span> estis tiel granda, ke estis malfacile ŝovi <span class="subst" data-x="li">ri</span>n – kaj Jolu estis tuj malantaŭ <span class="subst" data-x="li">ri</span>, kvazaŭ tenante <span class="subst" data-x="li">ri</span>an talion. Mi ekvidis Vanessa en distanco de kelkaj metroj, ĉirkaŭita de aliaj homoj.</p>
  <p>“Fikiĝu!” mi aŭdis Van krii malantaŭ mi. “Perversiulo! Lasu la manojn for de mi!”</p>
  <p>Pene mi turniĝis reen kontraŭ la amaso kaj vidis Van rigardi naŭzate al pliaĝulo kun bela kompleto, kiu kvazaŭ ridetaĉis al <span class="subst" data-x="ŝi">ri</span>. <span class="subst" data-x="Ŝi">Ri</span> fosis en sia saketo, kaj mi sciis, por kio <span class="subst" data-x="ŝi">ri</span> fosas.</p>
  <p>“Ne piprumu <span class="subst" data-x="li">ri</span>n!” mi kriis super la bruo. “Vi trafus nin ĉiujn.”</p>
  <p>Aŭdinte la vorton “piprumu”, la ulo aspektis timigite kaj kvazaŭ forfandiĝis, kvankam la homamaso daŭre puŝadis <span class="subst" data-x="li">ri</span>n antaŭen. Antaŭ mi, mi vidis iun, mezaĝan inon en hipia robo, ŝanceliĝi kaj fali. <span class="subst" data-x="Ŝi">Ri</span> kriis, kiam <span class="subst" data-x="ŝi">ri</span> falis, kaj mi vidis <span class="subst" data-x="ŝi">ri</span>n barakti por restariĝi, sed <span class="subst" data-x="ŝi">ri</span> ne povis; la premo de la homamaso estis tro forta. Kiam mi proksimiĝis al <span class="subst" data-x="ŝi">ri</span>, mi kliniĝis por helpi <span class="subst" data-x="ŝi">ri</span>n stariĝi, kaj mi preskaŭ estis faligita sur <span class="subst" data-x="ŝi">ri</span>n. Fine mi devis paŝi sur <span class="subst" data-x="ŝi">ri</span>a ventro, kiam la amaso plupuŝis min super <span class="subst" data-x="ŝi">ri</span>, sed mi ne pensas, ke <span class="subst" data-x="ŝi">ri</span> sentis ion tiam.</p>
  <p>Mi tiom timis, kiel neniam antaŭe. Oni kriadis nun ĉie, kaj estis pli da korpoj sur la planko, kaj la premo de malantaŭe persistis kiel buldozo. Mi ne povis fari pli ol resti sur la piedoj.</p>
  <p>Ni estis en la halo, kie troviĝis la turnokrucoj. Apenaŭ estis pli bone tie – la fermita spaco reeĥis la ĉirkaŭajn voĉojn en muĝon, kiu resonigis mian kapon, kaj la odoro kaj la sento de tiom da korpoj sentigis al mi klostrofobion, kiun mi neniam antaŭe konis.</p>
  <p>Homoj ankoraŭ premiĝis suben laŭ la ŝtuparo, kaj pliaj homoj kunpremiĝis tra la turnokrucoj kaj laŭ la rulŝtuparoj al la kajoj, sed estis klare al mi, ke tio ne finiĝos bone.</p>
  <p>“Ĉu ni provu niajn ŝancojn supre?” mi diris al Darryl</p>
  <p>“Jes, damne”, <span class="subst" data-x="li">ri</span> diris. “Ĉi tio estas diablaĵo.”</p>
  <p>Mi rigardis al Vanessa – neniel <span class="subst" data-x="ŝi">ri</span> povus aŭdi min. Mi sukcesis elpoŝigi mian telefonon kaj sendis tekstmesaĝon al <span class="subst" data-x="ŝi">ri</span>.</p>
  <p><code>&gt; Ni eliras de ĉi tie</code></p>
  <p>Mi vidis <span class="subst" data-x="ŝi">ri</span>n eksenti la vibradon de sia telefono, rigardi suben al ĝi kaj poste reen al mi kaj vigle kapjesi. Darryl, dume, klarigis al Jolu.</p>
  <p>“<em>Kio estas la plano?</em>” Darryl kriis en mian orelon.</p>
  <p>“Ni devos reiri!” mi rekriis, montrante al la senkompata amaso da premantaj korpoj.</p>
  <p>“Neeble!” <span class="subst" data-x="li">ri</span> diris.</p>
  <p>“Iĝos des pli neeble, ju pli ni atendos!”</p>
  <p><span class="subst" data-x="Li">Ri</span> levis la ŝultrojn. Van trabaraktis ĝis mi kaj ekkaptis mian brakon. Mi kaptis Darryl, kaj Darryl kaptis Jolu per la alia mano, kaj ni ekpuŝis nin antaŭen.</p>
  <p>Ne estis facile. Ni moviĝis ĉirkaŭ dek centimetrojn en minuto, komence, kaj eĉ pli malrapidiĝis, kiam ni atingis la ŝtuparon. Kaj la homoj, kiujn ni preterpasis, ne tre kontentis pri tio, ke ni flankenŝovas ilin. Pluraj homoj blasfemis al ni, kaj unu iĉo aspektis, kvazaŭ <span class="subst" data-x="li">ri</span> pugnus min, se <span class="subst" data-x="li">ri</span> kapablus liberigi la brakojn. Ni preterpasis ankoraŭ tri homojn, kiuj kuŝis dispremite, sed mi neniel povus helpi ilin. En tiu momento mi ne plu pensis pri helpado. Mi pensis nur pri trovado de spaceto antaŭ ni, en kiun ni povus moviĝi, pri la forta tirado de Darryl ĉe mia brako, kaj pri mia rigida tenego al Van malantaŭ mi.</p>
  <p>Ni elpafiĝis kiel ĉampankorkoj post unu eterno, palpebrumante en la griza fumeca lumo. La aerataksirenoj ankoraŭ bruegis, kaj la sono de la sirenoj de la krizveturiloj, dum ili vetkuris laŭ Market-Strato, estis eĉ pli laŭta. Preskaŭ neniu troviĝis nun sur la stratoj – nur la homoj, kiuj klopodis senespere subteriĝi. Multaj ploradis. Mi ekvidis aron da neokupitaj benkoj – kiujn normale okupis malpuraj drinkuloj – kaj fingromontris al ili.</p>
  <p>Ni direktiĝis al ili. La sirenoj kaj la fumo igis nin mallevi la kapojn kaj levi la ŝultrojn. Kiam ni atingis la benkojn, Darryl kolapsis vizaĝ-al-tere.</p>
  <p>Ni ĉiuj kriegis, kaj Vanessa kaptis <span class="subst" data-x="li">ri</span>n kaj turnis <span class="subst" data-x="li">ri</span>n. La flankon de <span class="subst" data-x="li">ri</span>a ĉemizo kovris ruĝa makulo, kiu disvastiĝis. Vanessa tiris la ĉemizon supren kaj malkaŝis longan, profundan tranĉon en <span class="subst" data-x="li">ri</span>a diketa flanko.</p>
  <p>“Iu <em>ponardis</em> <span class="subst" data-x="li">ri</span>n, diable, en la homamaso”, diris Jolu, kun la manoj pugniĝantaj. “Damne, tio estas fia.”</p>
  <p>Darryl ĝemis kaj rigardis al ni, poste al sia flanko, kaj tiam <span class="subst" data-x="li">ri</span> suspiris, kaj <span class="subst" data-x="li">ri</span>a kapo refalis.</p>
  <p>Vanessa forigis sian drelikan jakon kaj fortiris la kotonan kapuĉan puloveron, kiun <span class="subst" data-x="ŝi">ri</span> portis sube. <span class="subst" data-x="Ŝi">Ri</span> buligis ĝin kaj premis ĝin al la flanko de Darryl. “Prenu <span class="subst" data-x="li">ri</span>an kapon”, <span class="subst" data-x="ŝi">ri</span> diris al mi. “Tenu ĝin levita.” Al Jolu <span class="subst" data-x="ŝi">ri</span> diris: “Levu <span class="subst" data-x="li">ri</span>ajn piedojn – faru rulon el via mantelo aŭ io.” Jolu moviĝis rapide. La <span class="subst" data-x="patr'in">patrin</span>o de Vanessa estas flegisto, kaj Van trejniĝis pri sukurado ĉiusomere en tendaro. <span class="subst" data-x="Ŝi">Ri</span> tre ŝatis vidi la homojn en filmoj fuŝi la sukuradon, kaj moki ilin. Mi tiel ĝojis havi <span class="subst" data-x="ŝi">ri</span>n kun ni.</p>
  <p>Ni sidis tie dum longa tempo, tenante la puloveron al la flanko de Darryl. <span class="subst" data-x="Li">Ri</span> konstante insistis, ke <span class="subst" data-x="li">ri</span> fartas bone, ke ni lasu <span class="subst" data-x="li">ri</span>n stariĝi, kaj Van konstante diris al <span class="subst" data-x="li">ri</span>, ke <span class="subst" data-x="li">ri</span> fermu la faŭkon kaj kuŝu trankvile, aŭ <span class="subst" data-x="ŝi">ri</span> piedbatos <span class="subst" data-x="li">ri</span>an pugon.</p>
  <p>“Ĉu ni telefonu por ambulanco?” diris Jolu.</p>
  <p>Mi sentis min idioto. Mi fulme eltiris mian telefonon kaj klavis 911. La sono, kiun mi aŭdis, eĉ ne estis signalo de okupiteco – ĝi estis kvazaŭ dolorploreto de la telefonsistemo. Oni ne ricevas tiajn sonojn, se ne estas tri milionoj da homoj, kiuj samtempe alvokas la saman numeron. Kial oni bezonu robotretojn, kiam oni havas teroristojn?</p>
  <p>“Kio pri Vikipedio?” diris Jolu.</p>
  <p>“Sen telefono, sen datenoj”, mi diris.</p>
  <p>“Kio pri tiuj?” diris Darryl, kaj montris al la strato. Mi rigardis tien, kien <span class="subst" data-x="li">ri</span> montris, pensante, ke mi vidos policanon aŭ savhelpiston, sed estis neniu.</p>
  <p>“Jam bone, amiko, vi ripozu”, mi diris.</p>
  <p>“Ne, idioto, kio pri <em>tiuj</em>, la policanoj en la aŭtoj? Tie!”</p>
  <p><span class="subst" data-x="Li">Ri</span> pravis. Ĉiujn kvin sekundojn, policaŭto, ambulanco aŭ fajrokamiono preterrapidis. Ili povus venigi helpon. Tia idioto mi estis.</p>
  <p>“Venu do”, mi diris. “Ni metu vin, kie oni vidos vin, kaj ni haltigu unu.”</p>
  <p>Vanessa ne ŝatis la ideon, sed mi taksis, ke policano verŝajne ne haltus pro junulo, kiu svingas sian ĉapon en la strato, ne en tiu tago. Oni eble tamen haltus, se oni vidus Darryl tie sangi. Mi diskutis mallonge kun <span class="subst" data-x="ŝi">ri</span>, kaj Darryl solvis la disputon per tio, ke <span class="subst" data-x="li">ri</span> tiris sin malfacile sur la piedojn kaj trenis sin malstabile en la direkto al Market-Strato.</p>
  <p>La unua veturilo, kiu preterkriĉis – ambulanco – eĉ ne malrapidiĝis. Nek la policaŭto, kiu sekvis, nek la fajrokamiono, nek la sekvaj tri policaŭtoj. Darryl ne estis en bona stato – <span class="subst" data-x="li">ri</span>a vizaĝo estis blanka, kaj <span class="subst" data-x="li">ri</span> anhelis. La pulovero de Van estis saturita per sango.</p>
  <p>Mi tediĝis pri aŭtoj, kiuj nur preterveturis min. La sekvan fojon, kiam aŭto venis al ni laŭ Market-Strato, mi elpaŝis sur la straton, svingante la brakojn super la kapo, kriante “<em>HALTU</em>”. La aŭto abrupte haltis, jorante, kaj nur tiam mi rimarkis, ke ĝi ne estas policaŭto, nek ambulanco aŭ fajrokamiono.</p>
  <p>Ĝi estis armeeca ĵipo, kiel kirasita Hummer, sed ĝi havis neniajn armeajn insignojn. La aŭto glitis al halto tuj antaŭ mi, kaj mi saltis malantaŭen, perdis la ekvilibron, kaj trovis min kuŝanta sur la tero. Mi sentis la pordojn malfermiĝi apud mi kaj ekvidis konfuzon da botoj moviĝantaj ĉirkaŭ mi. Mi rigardis supren kaj vidis aron da armeecaj homoj en supertutoj, kiuj tenis grandajn pezajn pafilojn kaj portis gasmaskojn kun kapuĉoj kaj malhelaj vizaĝplatoj.</p>
  <p>Mi apenaŭ havis tempon por konstati tion, antaŭ ol tiuj pafiloj estis direktitaj al mi. Mi neniam antaŭe rigardis en la barelon de pafilo, sed ĉio, kion vi aŭdis pri la sperto, estas vera. Oni senmoviĝas, kie oni estas, la tempo haltas, kaj oni aŭdas sian koron batadi en la oreloj. Mi malfermis la buŝon, poste fermis ĝin, kaj tiam, tre malrapide, mi levis la manojn antaŭ mi.</p>
  <p>La senvizaĝa, senokula armita homo super mi tenis la pafilon tre ebene. Mi eĉ ne spiris. Van kriadis ion, kaj Jolu kriis, kaj mi rigardis al ili dum sekundo, kaj ĝuste tiam iu metis krudan sakon sur mian kapon kaj striktigis ĝin ĉirkaŭ mian spirtubon, tiel rapide kaj tiel feroce, ke mi apenaŭ havis tempon por enspiri, antaŭ ol ĝi estis fiksita sur mi. Mi estis puŝita maldelikate, sed senpasie sur mian ventron, kaj io ĉirkaŭis dufoje miajn manradikojn kaj same striktiĝis – io, kio sentiĝis kiel pajlbrikiga drato kaj kruele mordis la karnon. Mi ekkriis, kaj mian voĉon dampis la sako.</p>
  <p>Mi troviĝis nun en plena mallumo, kaj mi streĉis la orelojn por aŭdi, kio okazas al miaj amikoj. Mi aŭdis ilin krii tra la dampanta dreliko de la sako, kaj tiam mi estis senpersone tirata sur miajn piedojn per la manradikoj, kun la brakoj torditaj supren malantaŭ mi, la ŝultroj kriĉantaj.</p>
  <p>Mi stumblis antaŭen, kaj jen mano puŝis mian kapon suben, kaj mi troviĝis en la veturilo. Pli da korpoj krude enŝoviĝis apud mi.</p>
  <p>“Homoj?” mi kriis, kaj mi gajnis fortan baton sur la kapo pro mia peno. Mi aŭdis Jolu respondi, kaj tiam sentis la baton, kiun ankaŭ <span class="subst" data-x="li">ri</span> ricevis. Mia kapo sonoris kiel gongo.</p>
  <p>“He!” mi diris al la soldatoj. “He, aŭskultu! Ni estas nur lernejanoj. Mi volis haltigi vin, ĉar mia amiko sangas. Iu ponardis <span class="subst" data-x="li">ri</span>n.” Mi tute ne sciis, kiom el tio elvenis tra la dampanta sako. Mi plu parolis. “Aŭskultu – okazis ia miskompreno. Ni devas venigi mian amikon al malsanulejo …”</p>
  <p>Denove io batiĝis kontraŭ mia kapo. Ĝi sentiĝis, kvazaŭ oni uzis klabon aŭ simile – ĝi estis pli forta bato, ol mi iam antaŭe ricevis sur la kapo. Miaj okuloj turniĝis en mia kapo kaj larmis, kaj mi laŭvorte ne povis spiri pro la doloro. Post momento mi rekaptis la spiron, sed mi ne diris ion. Mi jam lernis mian lecionon.</p>
  <p>Kiuj estis tiuj klaŭnoj? Ili ne portis insignojn. Eble ili estis teroristoj! Antaŭe mi neniam vere kredis je teroristoj – mi volas diri, mi sciis abstrakte, ke troviĝas teroristoj ie en la mondo, sed ili ne signifis veran riskon por mi. Ekzistas milionoj da manieroj, en kiuj la mondo povas mortigi min – por komenci, eblas esti surveturita de ebriulo rapideganta laŭ Valencia Strato – kiuj estas nefinie pli probablaj kaj tujaj ol teroristoj. Teroristoj mortigas multe malpli da homoj ol faloj en banĉambroj kaj akcidentaj elektrokutoj. Zorgi pri ili ĉiam ŝajnis al mi proksimume tiel utile kiel zorgi pri morto pro fulmobato.</p>
  <p>Sidante en la malantaŭo de tiu ĵipo, kun la kapo en sako, la manoj ligitaj malantaŭ mia dorso, skuiĝante tien kaj reen, dum ŝvelis la kontuzoj sur mia kapo, mi subite sentis terorismon kiel ion multe pli riskan.</p>
  <p>La aŭto balanciĝis tien kaj reen kaj kliniĝis almonte. Mi konkludis, ke ni direktiĝis sur Nob-Monteton, kaj laŭ la angulo ŝajnis, ke ni sekvas unu el la pli krutaj vojoj – mi divenis, Powell-Straton.</p>
  <p>Kaj jen ni malsupreniris same krute. Se mia mensa mapo pravis, ni direktiĝis al Fiŝkaptista Varfo. Eblas iri sur boaton tie, kaj forveturi. Tio kongruis kun la terorisma hipotezo. Sed kial, damne, teroristoj forkaptus aron da lernejanoj?</p>
  <p>Ni svingiĝis al halto, ankoraŭ sur alvala deklivo. La motoro mortis, kaj la pordoj malfermiĝis. Iu eltiris min je la brakoj sur la straton, kaj poste ŝovis min, stumblige, laŭ pavimita vojo. Post kelkaj sekundoj mi faletis ĉe ŝtala ŝtuparo, batante la tibiojn. La manoj malantaŭe ekŝovis min denove. Mi iris supren laŭ la ŝtuparo, singarde, ne povante uzi la manojn. Mi atingis la trian ŝtupon kaj palpis pri la kvara, sed ĝi mankis. Denove mi preskaŭ falis, sed novaj manoj kaptis min de antaŭe kaj tiris min laŭ ŝtala planko, puŝis min sur la genuojn kaj ŝlosis miajn manojn al io malantaŭ mi.</p>
  <p>Pli da moviĝado, kaj la sento de korpoj, kiuj kateniĝas apud mi. Ĝemoj kaj dampitaj sonoj. Ridado. Kaj poste longa, sentempa eterno en la dampita mallumo, spirante mian propran spiron, aŭdante mian spiradon en la oreloj.</p>
  <p class="steletoj">* * *</p>
  <p>Mi efektive sukcesis kvazaŭ endormiĝi tie, genuante kun apenaŭ funkcianta sangocirkulado en miaj kruroj kaj la kapo en drelika duonlumo. Mia korpo injektis jaran kvoton da adrenalino en mian sangon en 30 minutoj, kaj kvankam tiu kemiaĵo povas doni la forton por forlevi aŭtojn de siaj amatoj kaj transsalti altajn konstruaĵojn, la repago ĉiam estas fia.</p>
  <p>Mi vekiĝis, kiam iu fortiris la sakon de mia kapo. Oni traktis min nek krude nek delikate – nur … senpersone. Kiel iu ĉe McDonald’s, kiu kunmetas hamburgerojn.</p>
  <p>La lumo en la ĉambro estis tiel hela, ke mi devis kunpremi la okulojn, sed laŭgrade mi povis fende malfermeti ilin, poste duonmalfermi, kaj fine tute malfermi ilin kaj ĉirkaŭrigardi.</p>
  <p>Ni ĉiuj troviĝis en la malantaŭo de kamiono, granda 18-rada. Mi povis vidi la rado-niĉojn en regulaj distancoj laŭ la flankoj. Sed la malantaŭo de ĉi tiu kamiono estis ŝanĝita en ian moveblan komandejon/kaptitejon. Ĉe la muroj estis ŝtalaj skribotabloj kun aroj da luksaj plataj ekranoj, kiuj leviĝis super ili sur pivotantaj brakoj, ebligante reloki ilin en nimbo ĉirkaŭ la uzanto. Antaŭ ĉiu skribotablo estis belega oficeja seĝo, festonita per turnobutonoj por alĝustigi ĉiun milimetron de la sidsurfaco, krom la alto, tango kaj joro.</p>
  <p>Poste estis la kaptiteja parto – ĉe la antaŭo de la kamiono, plej fore de la pordoj, estis ŝtalaj reloj boltitaj al la flankoj de la veturilo, kaj ligitaj al tiuj ŝtalaj reloj estis la kaptitoj.</p>
  <p>Mi tuj ekvidis Van kaj Jolu. Darryl eble estis inter la aliaj dek, katenitaj ĉi tie, sed ne eblis ekscii – multaj el ili kliniĝis antaŭen, blokante mian vidon. Odoraĉis je ŝvito kaj timo tie malantaŭe.</p>
  <p>Vanessa rigardis min kaj mordis la lipon. <span class="subst" data-x="Ŝi">Ri</span> timis. Ankaŭ mi. Ankaŭ Jolu, kies okuloj ruliĝis freneze en la kavoj, montrante la blankon. Mi timis. Kaj cetere, mi devis pisi kiel <em>kurĉevalo</em>.</p>
  <p>Mi ĉirkaŭrigardis por trovi niajn kaptintojn. Mi evitis rigardi ilin ĝis nun, same kiel oni ne rigardas en la mallumon de ŝranko, kie onia menso inventis koboldon. Oni ne volas scii, ĉu oni pravas.</p>
  <p>Sed mi devis pli bone rigardi tiujn ĝenulojn, kiuj forkaptis nin. Se ili estis teroristoj, mi volis scii. Mi ne sciis, kiel aspektas teroristoj, kvankam televidprogramoj laŭeble konvinkis min, ke ili estas brunaj araboj kun grandaj barboj kaj trikitaj ĉapoj kaj malstriktaj kotonaj roboj pendantaj ĝis la maleoloj.</p>
  <p>Tiel ne aspektis niaj kaptintoj. Ili povus esti huraistoj de la meztempa spektaklo dum Super Bowl. Ili aspektis <em>usone</em> en maniero, kiun mi ne povis precize difini. Bonaj makzelprofiloj, mallongaj, netaj harfasonoj, kiuj ne estis tute armeaj. Ili estis blankaj kaj brunaj, iĉaj kaj inaj, kaj libere ridetis unu al alia, dum ili sidis ĉe la alia fino de la kamiono, ŝercante kaj trinkante kafon el forpren-tasoj. Ili ne estis “araboj” el Afganio; ili aspektis kiel turistoj el Nebrasko.</p>
  <p>Mi fiksrigardis al unu, juna blankhaŭtulino kun brunaj haroj, kiu aspektis apenaŭ pli aĝe ol mi, kvazaŭ aminde en timiga, oficejkompleta maniero. Se oni fiksrigardas iun sufiĉe longe, fine tiu rerigardas al oni. <span class="subst" data-x="Ŝi">Ri</span> faris tion, kaj <span class="subst" data-x="ŝi">ri</span>a vizaĝo fulme transformiĝis en tute alian agordon, senpasian, eĉ robotan. La rideto tuj malaperis.</p>
  <p>“He”, mi diris. “Vidu, mi ne komprenas, kio okazas ĉi tie, sed mi vere bezonas viziti necesejon, komprenu?”</p>
  <p><span class="subst" data-x="Ŝi">Ri</span> rigardis rekte tra mi, kvazaŭ <span class="subst" data-x="ŝi">ri</span> ne aŭdis.</p>
  <p>“Mi seriozas. Se mi ne baldaŭ iros al pisejo, okazos malbela akcidento. Iom odoraĉos ĉi tie, komprenu?”</p>
  <p><span class="subst" data-x="Ŝi">Ri</span> turnis sin al siaj kolegoj, eta kunpremita triopo, kaj ili kondukis mallaŭtan konversacion, kiun mi ne povis aŭdi pro la ventumiloj de la komputiloj.</p>
  <p><span class="subst" data-x="Ŝi">Ri</span> returniĝis al mi. “Retenu ĝin ankoraŭ dek minutojn. Poste vi ĉiuj estos alvokitaj por pisi.”</p>
  <p>“Mi ne pensas, ke mi havas ankoraŭ dek minutojn”, mi diris, lasante iom pli da urĝo, ol mi vere sentis, aŭdiĝi en mia voĉo. “Serioze, <span class="subst" data-x="sior(in)">sior</span>o, estu nun aŭ neniam.”</p>
  <p><span class="subst" data-x="Ŝi">Ri</span> balancis la kapon kaj rigardis min, kvazaŭ mi estus ia mizera senŝanculo. <span class="subst" data-x="Ŝi">Ri</span> kaj <span class="subst" data-x="ŝi">ri</span>aj amikoj interkonsiliĝis ankoraŭ iomete, kaj poste alia homo paŝis antaŭen. <span class="subst" data-x="Li">Ri</span> estis pli aĝa, en la fruaj tridekaj jaroj, kaj iom larĝa ĉe la ŝultroj, kvazaŭ <span class="subst" data-x="li">ri</span> multe halterumas. <span class="subst" data-x="Li">Ri</span> aspektis kiel ĉino aŭ koreo – eĉ Van ne povas distingi ilin kelkfoje – sed kun tiu sinteno, kiu diras <em>usonano</em> en maniero, kiun mi ne povis precizigi.</p>
  <p><span class="subst" data-x="Li">Ri</span> flankentiris sian jakon por vidigi al mi la aparataron, kiu pendis tie: mi rekonis pistolon, elektroŝokan armilon, kaj cilindron de larmiga gaso aŭ piproŝpruco, antaŭ ol <span class="subst" data-x="li">ri</span> refaligis la baskon.</p>
  <p>“Neniaj ĝenoj”, <span class="subst" data-x="li">ri</span> diris.</p>
  <p>“Neniaj”, mi konsentis.</p>
  <p><span class="subst" data-x="Li">Ri</span> tuŝis ion ĉe sia zono, kaj la katenoj malantaŭ mi malligiĝis, kaj miaj brakoj ekfalis liberaj. Kvazaŭ <span class="subst" data-x="li">ri</span> portus la aparatozonon de la Vespertulo – sendrata teleregilo por katenoj! Mi supozis, tamen, ke tio estas senchava: oni ne volus kliniĝi super siaj kaptitoj kun la tuta mortiga aparataro ĉe la nivelo de iliaj okuloj – ili eble kaptus onian pafilon per la dentoj kaj tirus la ellasilon per la lango aŭ simile.</p>
  <p>Miaj manoj ankoraŭ estis kunligitaj per la plasta rimeno, kaj nun, kiam la katenoj ne plu subtenis min, mi trovis, ke miaj kruroj ŝanĝiĝis en pecojn de korko, dum mi restis fiksita en unu pozicio. Se rakonti koncize, mi pli-malpli falis sur la vizaĝon kaj baraktis malforte per la kruroj, dum ili formikadis, provante meti ilin sub min, por ke mi povu ruliĝi sur la piedojn.</p>
  <p>La homo ektiris min sur la piedojn, kaj mi klaŭnomarŝis ĝis la pleja malantaŭo de la kamiono, al eta enskatola portebla necesejo, kiu troviĝis tie. Mi klopodis ekvidi Darryl, dum mi iris, sed <span class="subst" data-x="li">ri</span> povus esti iu ajn el la kvin aŭ ses kolapsintaj homoj. Aŭ neniu el ili.</p>
  <p>“Eniru”, diris la homo.</p>
  <p>Mi distiretis la manradikojn. “Forigu ĉi tion, mi petas?” Miaj fingroj sentiĝis kiel purpuraj kolbasoj pro la horoj da ligiteco en la plasta mankateno.</p>
  <p>La homo ne moviĝis.</p>
  <p>“Vidu”, mi diris, provante soni nek sarkasme nek kolere (ne estis facile). “Vidu. Aŭ vi tranĉos ĝin por liberigi miajn manradikojn, aŭ vi devos celi por mi. Vizito al necesejo ne bone funkcias sen manoj.” Iu en la kamiono subridis. La homo ne ŝatis min; tion mi povis vidi per la maniero, en kiu <span class="subst" data-x="li">ri</span>aj makzelmuskoloj ĉirkaŭmuelis. Damne, tiuj homoj estis streĉe dratitaj.</p>
  <p><span class="subst" data-x="Li">Ri</span>a mano iris al <span class="subst" data-x="li">ri</span>a zono kaj revenis kun bela poŝtranĉilaro. <span class="subst" data-x="Li">Ri</span> elsaltigis fiaspektan klingon kaj tratranĉis la plastan mankatenon, kaj miaj manoj reapartenis al mi.</p>
  <p>“Dankon”, mi diris.</p>
  <p><span class="subst" data-x="Li">Ri</span> ŝovis min en la necesejon. Miaj manoj estis senutilaj, kiel pecoj de argilo ĉe la finoj de miaj brakoj. Kiam mi senforte movetadis la fingrojn, ili ekformikadis, kaj poste la formikado ŝanĝiĝis en brulan senton, kiu preskaŭ kriigis min. Mi mallevis la sidilon, faligis la pantalonon, kaj sidiĝis. Mi ne fidis min resti sur la piedoj.</p>
  <p>Kiam mia veziko ellasis, same faris miaj okuloj. Mi ploradis, silente larmante kaj balanciĝante tien kaj reen, dum la larmoj kaj la nazmuko fluis sur mia vizaĝo. Mi apenaŭ evitis plorĝemojn – mi kovris la buŝon kaj entenis la sonojn. Mi ne volis tiel kontentigi ilin.</p>
  <p>Finfine mi estis finpisinta kaj finplorinta, kaj la homo batadis sur la pordo. Mi purigis la vizaĝon tiel bone, kiel mi povis, per manplenoj da neceseja papero, ŝovis ĉion en la klozeton kaj tralavis, kaj poste ĉirkaŭrigardis pri lavujo, sed trovis nur pumpobotelon da potenca manpurigaĵo kovrita per etliteraj listoj de la bio-danĝeroj, kontraŭ kiuj ĝi efikas. Mi enfrotis iom en miajn manojn kaj elpaŝis el la necesejo.</p>
  <p>“Kion vi faradis tie?” diris la homo.</p>
  <p>“Mi uzis la instalaĵojn”, mi diris. <span class="subst" data-x="Li">Ri</span> turnis min kaj ekkaptis miajn manojn, kaj mi sentis novan mankatenon ĉirkaŭligi ilin. Miaj manradikoj ekŝvelis, post kiam la antaŭa estis forigita, kaj la nova kruele mordis en mian senteman haŭton, sed mi rifuzis kontentigi <span class="subst" data-x="li">ri</span>n per ekkrio.</p>
  <p><span class="subst" data-x="Li">Ri</span> katenis min ree en mia loko kaj ekkaptis la sekvan homon en la vico, kiu, mi nun vidis, estis Jolu, kun la vizaĝo ŝvelinta kaj malbela kontuzo sur la vango.</p>
  <p>“Ĉu bone?” mi demandis <span class="subst" data-x="li">ri</span>n, kaj mia amiko kun la aparatozono abrupte metis manon sur mian frunton kaj ekŝovis, resaltigante la malantaŭon de mia kapo de la metala muro de la kamiono kun la sono de horloĝo, kiu frapas la unuan horon. “Ne parolu”, <span class="subst" data-x="li">ri</span> diris, dum mi baraktis refokusi la okulojn.</p>
  <p>Mi ne ŝatis tiujn homojn. Mi decidis en tiu momento, ke ili pagos pro ĉi tio.</p>
  <p>Unu post alia, ĉiuj kaptitoj iris al la necesejo, kaj revenis, kaj kiam tio estis finita, mia gardisto reiris al siaj amikoj kaj trinkis ankoraŭ unu tason da kafo – ili havis grandan kartonan urnon de Starbucks, mi vidis – kaj ili faris malklare aŭdeblan konversacion, kiu inkluzivis ne malmulte da ridoj.</p>
  <p>Tiam la pordo ĉe la malantaŭo de la kamiono malfermiĝis, kaj enbloviĝis freŝa aero, ne fuma, kiel estis antaŭe, sed kun nuanco de ozono. Per la tranĉeto de la ekstero, kiun mi vidis, antaŭ ol la pordo refermiĝis, mi konstatis, ke estis mallume ekstere, kaj pluvis, per unu el tiuj san-franciskaj pluvetoj, kiuj estas duone nebulo.</p>
  <p>La homo, kiu envenis, portis armean uniformon. Usonan armean uniformon. <span class="subst" data-x="Li">Ri</span> soldate salutis la homojn en la kamiono, kaj ili resalutis al <span class="subst" data-x="li">ri</span>, kaj tiam mi ekkomprenis, ke mi ne estas kaptito de iuj teroristoj – mi estas kaptito de Usono.</p>
  <p class="steletoj">* * *</p>
  <p>Ili starigis etan ekranon ĉe la fino de la kamiono kaj venis por forpreni nin, unu post alia, malkatenante nin kaj kondukante nin ĝis la fino de la kamiono. Tiel precize, kiel mi povis kalkuli – nombrante sekundojn en mia kapo: unu, hipopotamo, du, hipopotamo – la intervjuoj daŭris po ĉirkaŭ sep minutojn. Mia kapo pulsadis pro soifo kaj manko de kafeino.</p>
  <p>Mi estis la tria, kondukate de la ino kun severa harfasono. De proksime <span class="subst" data-x="ŝi">ri</span> aspektis lace, kun ringoj sub la okuloj kaj senkompataj faldetoj ĉe la buŝanguloj.</p>
  <p>“Dankon”, mi diris, aŭtomate, kiam <span class="subst" data-x="ŝi">ri</span> malŝlosis min per teleregilo kaj poste tiris min sur la piedojn. Mi malamis min pro la aŭtomata ĝentileco, sed mi estis tiel trejnita.</p>
  <p><span class="subst" data-x="Ŝi">Ri</span> ne movetis eĉ muskolon. Mi antaŭiris <span class="subst" data-x="ŝi">ri</span>n ĝis la malantaŭo de la kamiono kaj malantaŭ la ekranon. Tie estis unu klapseĝo, kaj mi sidiĝis sur ĝi. Du el ili – la ino kun severa harfasono kaj la aparatozonulo – rigardis al mi de siaj ergonomiaj superseĝoj.</p>
  <p>Ili havis inter si tableton kun la enhavo de miaj poŝoj kaj dorsosako dismetita sur ĝi.</p>
  <p>“Saluton, Marcus”, diris Severa Harfasono. “Ni havas kelkajn demandojn por vi.”</p>
  <p>“Ĉu mi estas arestita?” mi demandis. Tio ne estis vana demando. Se oni ne estas arestita, ekzistas reguloj pri tio, kion la polico povas kaj ne povas fari al oni. Por komenci, la polico ne povas teni onin eterne sen aresti onin kaj permesi al oni telefoni kaj paroli kun juristo. Kaj kredu min, mi havis ion por diri al juristo.</p>
  <p>“Por kio estas ĉi tio?” <span class="subst" data-x="ŝi">ri</span> diris, levante mian telefonon. La ekrano montris la eraromesaĝon, kiun oni ricevas, se oni provadas eniri ĝiajn datenojn sen doni la ĝustan pasvorton. Ĝi estis iom malĝentila mesaĝo – moviĝanta mano, kiu faras universale rekoneblan geston – ĉar mi ŝatas individuigi miajn posedaĵojn.</p>
  <p>“Ĉu mi estas arestita?” mi redemandis. Ili ne povas devigi onin respondi demandojn, se oni ne estas arestita, kaj kiam oni demandas, ĉu oni estas arestita, ili devas respondi. Jen la reguloj.</p>
  <p>“Vi estas retenita de la Departemento de Hejmlanda Sekureco”, la ino klakis al mi.</p>
  <p>“Ĉu mi estas arestita?”</p>
  <p>“Vi estos pli helpema, Marcus, ekde tuj.” <span class="subst" data-x="Ŝi">Ri</span> ne diris “aŭ alie …”, sed tio estis implicita.</p>
  <p>“Mi volas kontakti juriston”, mi diris. “Mi volas scii, pri kio mi estas akuzita. Mi volas vidi ian identigilon de vi ambaŭ.”</p>
  <p>La du agentoj rigardis unu la alian.</p>
  <p>“Mi pensas, ke vi nepre rekonsideru vian aliron al ĉi tiu situacio”, diris Severa Harfasono. “Mi pensas, ke vi faru tion tuj. Ni trovis plurajn suspektindajn aparatojn ĉe vi. Ni trovis vin kaj viajn kunulojn proksime al la loko de la plej severa terorisma atako, kiun ĉi tiu lando iam spertis. Kunmetu tiujn du faktojn, kaj la aferoj ne aspektas tre bone por vi, Marcus. Vi povas helpi, aŭ vi povas tre, tre bedaŭri. Do, por kio estas ĉi tio?”</p>
  <p>“Vi pensas, ke mi estas teroristo? Mi aĝas nur dek sep!”</p>
  <p>“Precize la ĝusta aĝo – Al-Kaida amas rekrutigi impresiĝemajn, idealismajn junulojn. Ni guglis pri vi, sciu. Vi afiŝis multajn tre malbelajn aferojn en la publika Interreto.”</p>
  <p>“Mi volas paroli kun juristo”, mi diris.</p>
  <p>Severa Harfasono rigardis min, kvazaŭ mi estus cimo. “Vi ricevis la eraran impreson, ke vi estas prenita de la polico pro krimo. Vi devas forlasi tion. Vi estas retenita kiel eblan malamikan batalanton fare de la usona registaro. Se mi troviĝus en via loko, mi tre pene cerbumus, kiel konvinki nin, ke vi ne estas malamika batalanto. Tre pene. Ĉar ekzistas mallumaj truoj, en kiujn malamikaj batalantoj povas fali, tre mallumaj profundaj truoj – truoj, en kiuj oni povas simple malaperi. Por ĉiam. Ĉu vi aŭskultas min, <span class="subst" data-x="sior(iĉ)">sior</span>eto? Mi volas, ke vi malŝlosu ĉi tiun telefonon kaj poste malĉifru la dosierojn en ĝia memoro. Mi volas, ke vi donu klarigojn. Kial vi troviĝis sur la strato? Kion vi scias pri la atako kontraŭ ĉi tiu urbo?”</p>
  <p>“Mi ne malŝlosos mian telefonon por vi”, mi diris, indigne. La memoro de mia telefono entenis amason da privataj aferoj: fotojn, retmesaĝojn, etajn programojn kaj modifojn, kiujn mi instalis. “Tio estas privataĵo.”</p>
  <p>“Kion vi volas kaŝi?”</p>
  <p>“Mi havas rajton je privateco”, mi diris. “Kaj mi volas paroli kun juristo.”</p>
  <p>“Ĉi tio estas via lasta ŝanco, <span class="subst" data-x="bub">bub</span>o. Honestuloj ne devas kaŝi aferojn.”</p>
  <p>“Mi volas paroli kun juristo.” Miaj <span class="subst" data-x="patr">gepatr</span>oj pagus tion. Ĉiuj respondoj al Oftaj Demandoj pri arestado estis tute klaraj pri jeno: nur petadu paroli kun juristo, kion ajn ili diras aŭ faras. Nenio bona sekvas, se oni parolas al la polico en neĉeesto de sia juristo. Tiuj du diris, ke ili ne estas policanoj. Tamen, se ĉi tio ne estas aresto, kio do ĝi estas?</p>
  <p>Rerigardante, mi pensas, ke eble mi estu malŝlosinta por ili mian telefonon.</p>
</section>

  </body>
</html>
