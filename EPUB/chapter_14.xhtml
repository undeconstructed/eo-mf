<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 14</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_14">
  <h2>Ĉapitro 14</h2>
  <p>Xnet ne estis tre amuza meze de la lerneja tago, kiam ĉiuj ĝiaj uzantoj estis en la lernejo. Mi havis la paperon faldita en la malantaŭa poŝo de mia ĝinzo, kaj mi ĵetis ĝin sur la kuirejan tablon, kiam mi alvenis hejme. Mi sidiĝis en la salono kaj ŝaltis la televidilon. Mi neniam rigardis ĝin, sed mi sciis, ke miaj <span class="subst" data-x="patr">gepatr</span>oj rigardas ĝin. La televidilo kaj la radio kaj la gazetoj estis la fonto de ĉiuj iliaj ideoj pri la mondo.</p>
  <p>La novaĵoj estis teruraj. Estis tiom da kialoj por timi. Usonaj soldatoj mortadis ĉie en la mondo. Kaj ne nur soldatoj. Anoj de la nacia gvardio, kiuj pensis, ke ili rekrutiĝas por helpi savi homojn el uraganoj, kaj deĵoris eksterlande dum jaroj post jaroj da longa kaj senfina milito.</p>
  <p>Mi travagis la 24-horajn novaĵkanalojn, unu post alia. Parado da oficialuloj rakontantaj al ni, kial ni timu. Parado da fotoj de bomboj eksplodantaj ĉie en la mondo.</p>
  <p>Mi vagis plu kaj ektrovis, ke mi rigardas konatan vizaĝon. Jen la iĉo, kiu venis en la kamionon kaj parolis al la ino kun severa harfasono, dum mi estis katenita en la malantaŭo. En armea uniformo. La subtitolo identigis <span class="subst" data-x="li">ri</span>n kiel ĉefgeneralon Graeme Sutherland, regionan komandanton, DHS.</p>
  <p>“Mi tenas en miaj manoj literaturon efektive disponigitan ĉe la tiel nomata koncerto en Dolores-Parko la pasintan semajnfinon.” <span class="subst" data-x="Li">Ri</span> levis stakon da flugfolioj. Tie estis multaj disdonantoj de flugfolioj, mi memoris. Kiam ajn estis grupo da homoj en San-Francisko, estis flugfolioj.</p>
  <p>“Mi volas, ke vi rigardu ĉi tiujn dum momento. Mi legos por vi la titolojn. ‘Sen la konsento de la regatoj: civitana gvidilo al ŝtatrenverso.’ Jen unu: ‘Ĉu la bombado de la 11-a de septembro vere okazis?’ Kaj alia: ‘Kiel uzi ilian sekurecon kontraŭ ili’. Ĉi tiu literaturo montras al ni la veran celon de la kontraŭleĝa kunveno sabaton vespere. Tio ne estis nur malsekura kunveno de miloj da homoj sen ĝustaj antaŭzorgoj, aŭ eĉ necesejoj. Ĝi estis rekrutiga renkontiĝo por la malamiko. Ĝi estis provo korupti infanojn, ke ili akceptu la ideon, ke Usono ne protektu sin.</p>
  <p>“Konsideru ĉi tiun sloganon: ‘Fidu neniun pli aĝan ol 25.’ Kiu pli bona maniero ekzistas por certigi, ke neniu pripensita, ekvilibra, plenkreskula diskuto injektiĝu en la porterorisman mesaĝon, ol ekskluzivi plenkreskulojn, limigi sian grupon al imponeblaj junuloj?</p>
  <p>“Kiam la polico venis sur la scenejon, ĝi trovis rekrutigan renkontiĝon por la malamikoj de Usono jam okazantan. La kunveno jam interrompis la noktojn de centoj da loĝantoj de la kvartalo, el kiuj neniu estis konsultita dum la planado de tiu tutnokta muzikfesto.</p>
  <p>“Policanoj ordonis al tiuj homoj disiri – tio estas videbla en ĉiuj filmoj – kaj kiam la festantoj turnis sin por ataki ilin, instigate de la muzikistoj sur la scenejo, la polico subigis ilin per nemortigaj metodoj por regi homamasojn.</p>
  <p>“La arestitoj estis gvidantoj kaj provokistoj, kiuj instigis la milojn da facile influeblaj junuloj sturmi la vicojn de policanoj. Sume okcent dudek sep estis arestitaj. Pri multaj el tiuj jam estis krimregistro. Por pli ol cent el ili jam estis arestordono. Ili ankoraŭ estas en malliberejo.</p>
  <p>“<span class="subst" data-x="Sior">Sior</span>oj, Usono militas ĉe multaj frontoj, sed nenie ĝi estas en pli grava danĝero ol ĉi tie, hejme. Ĉu nin atakas teroristoj, ĉu tiuj, kiuj simpatias kun ili.”</p>
  <p>Ĵurnalisto levis manon kaj diris: “Generalo Sutherland, ĉu vere vi diras, ke tiuj infanoj estas simpatiantoj de teroristoj, ĉar ili ĉeestis feston en parko?”</p>
  <p>“Kompreneble ne. Sed kiam junuloj kunvenas sub la influo de la malamikoj de nia lando, ili facile povas trovi sin en akvo tro profunda. Teroristoj tre ŝatus rekrutigi kvinan kolonon por fari por ili militon ĉe nia hejma fronto. Se tiuj estus miaj infanoj, tio serioze zorgigus min.”</p>
  <p>Alia ĵurnalisto ekparolis. “Tio tamen estis nur subĉiela koncerto, Generalo? Ili apenaŭ ekzerciĝis kun pafiloj.”</p>
  <p>La Generalo prenis stakon da fotoj kaj komencis montri ilin. “Jen bildoj, kiujn policanoj faris per infraruĝaj fotiloj antaŭ ol avanci.” <span class="subst" data-x="Li">Ri</span> tenis ilin apud sia vizaĝo kaj trafoliumis ilin, unu post alia. Ili montris homojn, kiuj dancis tre sovaĝe, kelkajn homojn, kiuj premiĝis aŭ surpaŝiĝis. Poste ili transiris al seksaj aferoj ĉe la arboj: <span class="subst" data-x="knab'in">knabin</span>o kun tri <span class="subst" data-x="knab'iĉ">knabiĉ</span>oj, du <span class="subst" data-x="knab'iĉ">knabiĉ</span>oj kisantaj. “Infanoj junaj ĝis dek jarojn estis ĉe tiu evento. Danĝera koktelo el drogoj, propagando kaj muziko rezultigis dekojn da vunditoj. Mirinde estas, ke neniu mortis.”</p>
  <p>Mi malŝaltis la televidilon. Ili faris impreson, ke ĝi estis tumulto. Se miaj <span class="subst" data-x="patr">gepatr</span>oj kredus, ke mi estis tie, ili ligus min al mia lito dum monato kaj ellasus min poste nur kun radiokolumo.</p>
  <p>Se temas pri tio, ili <em>koleregos</em>, kiam ili ekscios, ke mi estas eksigita.</p>
  <p class="steletoj">* * *</p>
  <p>Ili ne bonvenigis la novaĵon. Paĉjo volis ŝlosi min en la domo, sed Panjo kaj mi konvinkis <span class="subst" data-x="li">ri</span>n alie.</p>
  <p>“Vi scias, ke tiu viclernejestro celas al Marcus dum jaroj”, diris Panjo. “La lastan fojon, kiam vi renkontis <span class="subst" data-x="li">ri</span>n, vi malbenis <span class="subst" data-x="li">ri</span>n dum unu horo poste. Mi kredas, ke la vorto ‘fekulo’ estis ripete uzata.”</p>
  <p>Paĉjo balancis la kapon. “Interrompi lecionon por argumenti kontraŭ la Departemento de Hejmlanda Sekureco …”</p>
  <p>“Ĝi estis leciono pri Sociaj Studoj, Paĉjo”, mi diris. Al mi ĝi apenaŭ plu gravis, sed mi sentis, dum Panjo defendis min, ke mi helpu <span class="subst" data-x="ŝi">ri</span>n. “Ni parolis pri la DHS. Ĉu oni ne diras, ke debato estas saniga?”</p>
  <p>“Vidu, <span class="subst" data-x="knab'iĉ">knabiĉ</span>o”, <span class="subst" data-x="li">ri</span> diris. <span class="subst" data-x="Li">Ri</span> kutimiĝis tre ofte nomi min “<span class="subst" data-x="knab'iĉ">knabiĉ</span>o”. Tio sentigis min, ke <span class="subst" data-x="li">ri</span> ĉesis rigardi min kiel personon kaj ekpensis pri mi kiel pri duonformita larvo, kiun necesas gvidi el adolesko. Mi malamis tion. “Vi devos lerni kunvivi kun la fakto, ke ni vivas nun en alia mondo. Vi plene rajtas eldiri vian opinion, kompreneble, sed vi devas prepariĝi por la sekvoj de tio. Vi devas alfronti la fakton, ke kelkaj homoj suferas doloron, ke tiuj ne volos diskuti la pli subtilajn aspektojn de konstitucia juro, dum iliaj vivoj estas riskataj. Ni troviĝas nun en savboato, kaj, kiam oni estas en la savboato, neniu volas aŭdi, kiel malĝentila estas la kapitano.”</p>
  <p>Mi apenaŭ detenis min de okulrulado.</p>
  <p>“Oni taskis al mi du semajnojn da sendependa studado, verki unu raporton por ĉiu el miaj fakoj, uzante la urbon kiel fonon: raporton pri historio, raporton pri Sociaj Studoj, raporton pri la angla, raporton pri fiziko. Tio estas pli bona ol sidadi hejme kaj televidi.”</p>
  <p>Paĉjo atente rigardis min, kvazaŭ <span class="subst" data-x="li">ri</span> suspektis, ke mi planas ion malbonan, sed kapjesis. Mi diris al ili “bonan nokton” kaj iris supren al mia ĉambro. Tie mi startigis mian Xbox, lanĉis tekstprogramon kaj komencis elcerbumi ideojn por miaj raportoj. Kial ne? Tio vere estis pli bona ol sidadi hejme.</p>
  <p class="steletoj">* * *</p>
  <p>En la fino mi tujmesaĝis kun Ange dum longa tempo en tiu nokto. <span class="subst" data-x="Ŝi">Ri</span> kunsentis pri ĉio kaj diris al mi, ke <span class="subst" data-x="ŝi">ri</span> helpos min pri miaj raportoj, se mi renkontos <span class="subst" data-x="ŝi">ri</span>n post la lernejo la sekvan tagon. Mi sciis, kie estis <span class="subst" data-x="ŝi">ri</span>a lernejo – <span class="subst" data-x="ŝi">ri</span> iris al la sama lernejo kiel Van – kaj ĝi troviĝis tute transe ĉe la Orienta Golfo, kien mi ne iris, de kiam la bomboj eksplodis.</p>
  <p>Mi estis tre ekscitita ĉe la penso revidi <span class="subst" data-x="ŝi">ri</span>n. En ĉiu nokto de post la festo mi enlitiĝis pensante pri du aferoj: la vidaĵo de la homamaso sturmanta la policajn vicojn kaj la sento de la flanko de <span class="subst" data-x="ŝi">ri</span>a mamo sub <span class="subst" data-x="ŝi">ri</span>a ĉemizo, dum ni apogis nin al la kolono. <span class="subst" data-x="Ŝi">Ri</span> estis mirinda. Mi neniam estis kun <span class="subst" data-x="knab'in">knabin</span>o tiel … agresema kiel <span class="subst" data-x="ŝi">ri</span>. Antaŭe ĉiam estis tiel, ke mi faris movojn, kaj ili forpuŝis min. Sed mi sentis, ke Ange estas tiela sekshundo kiel mi. Tio estis tantaliga penso.</p>
  <p>Mi profunde dormis tiun nokton, kun ekscitaj sonĝoj pri mi kaj Ange kaj tio, kion ni eble farus, se ni trovus nin ie en soleca loko.</p>
  <p>La sekvan tagon mi eklaboris pri miaj raportoj. San-Francisko estas bona loko, se oni skribas pri loko. Historio? Certe, jen ĝi, de la Orimpetego ĝis la ŝipfarejoj de la dua mondmilito, la koncentrejoj por japanoj, la invento de la persona komputilo. Fiziko? La Esploradejo havas la plej belajn ekspoziciaĵojn el ĉiuj muzeoj, kiujn mi vizitis. Mi iom perverse plezuris pri la ekspoziciaĵoj pri terlikviĝo dum grandaj tertremoj. Angla literaturo? Jack London, bitnikaj poetoj, sciencfikciaj aŭtoroj kiel Pat Murphy kaj Rudy Rucker. Sociaj Studoj? La Movado por Libera Parolado, César Chávez, gejaj rajtoj, feminismo, kontraŭmilita movado, …</p>
  <p>Mi ĉiam ŝatis lerni aferojn nur pro tio. Nur por esti pli saĝa pri la mondo ĉirkaŭ mi. Mi povis fari tion, nur promenante tra la urbo. Mi decidis, ke mi faros raporton por la angla pri la bitnikoj unue. La librovendejo City Lights havis grandiozan bibliotekon en supra ĉambro, kie Allen Ginsberg kaj <span class="subst" data-x="li">ri</span>aj amikoj kreis sian radikalan drogecan poezion. Tiu, kiun ni legis en la angla klaso, estis <em>Ululo</em>, kaj mi neniam forgesos la malfermajn liniojn, kiuj tremigis mian spinon:</p>
  <div class="cit">
  <p>Mi vidis la plej bonajn mensojn de mia generacio detruataj de frenezo, malsataj histeriaj nudaj,</p>
  <p>sin trenantaj tra la negraj stratoj ĉe tagiĝo, serĉantaj koleran kuracon,</p>
  <p>anĝelo-kapaj sagaculoj brulantaj por la antikva ĉiela konekto al la stela dinamo en la maŝinaro de la nokto …</p>
  </div>
  <p>Mi ŝatis la manieron, en kiu <span class="subst" data-x="li">ri</span> kunmetis tiujn vortojn: “malsataj histeriaj nudaj”. Mi sciis, kiel tio sentiĝas. Kaj ankaŭ “la plej bonajn mensojn de mia generacio” forte pensigis min. Ĝi pensigis min pri la parko kaj la polico kaj la falanta gaso. Ginsberg estis akuzita pri obscenaĵoj en <em>Ululo</em> – pro linio pri geja seksumado, kiu apenaŭ igus iun palpebrumi hodiaŭ. Tio gajigis min iel, scii, ke ni iom progresis. Ke aferoj estis iam eĉ pli limigaj ol nun.</p>
  <p>Mi perdis min en la biblioteko, legante la belajn malnovajn eldonojn de la libroj. Mi perdiĝis en <em>Survoje</em> de Jack Kerouac, romano, kiun mi de longa tempo intencis legi, kaj vendisto, kiu venis supren por kontroli pri mi, kapjesis aprobe kaj trovis por mi malmultekostan eldonon, kiun <span class="subst" data-x="li">ri</span> vendis al mi por ses dolaroj.</p>
  <p>Mi marŝis en la ĉinan kvartalon kaj manĝis dim-sum-bulkojn kaj nudelojn kun spica saŭco, kiun mi antaŭe konsideris kiel iom akran, sed kiu neniam plu ŝajnos al mi akra, post kiam mi gustumis specialaĵon de Ange.</p>
  <p>Kiam la tago maturiĝis ĝis posttagmezo, mi ekveturis per BART kaj poste ŝanĝis al naveda buso de la San-Mateo-ponto por porti min ĝis la Orienta Golfo. Mi legis mian ekzempleron de <em>Survoje</em> kaj ĝuis la preterflugantan pejzaĝon. <em>Survoje</em> estas duonaŭtobiografia romano pri Jack Kerouac, drogema, pene laboranta verkisto, kiu petveturas tra Usono, farante aĉajn laborojn, ululante tra la stratoj nokte, renkontiĝante kun homoj kaj disiĝante denove. Ŝikuloj, tristaj senhejmuloj, trompistoj, rabistoj, fiuloj kaj anĝeloj. Ne vere estas intrigo – Kerouac laŭdire verkis ĝin en tri semajnoj sur longa skribrulaĵo, drogite ĝisfunde – nur aro da mirindaĵoj, unu okazaĵo post alia. <span class="subst" data-x="Li">Ri</span> amikiĝas kun memdetruaj homoj kiel Dean Moriarty, kiu implikas <span class="subst" data-x="li">ri</span>n en strangaj projektoj, kiuj neniam iras bone, sed ĉio tamen iras bone, se vi povas kompreni min.</p>
  <p>La vortoj havis sian ritmon; ĝi estis volupta; mi povis aŭdi ĝin voĉlegata en mia kapo. Ĝi invitis min ekkuŝi en la nekovrita ŝarĝujo de kamioneto kaj vekiĝi en polvoplena urbeto ie en la meza valo survoje al Los-Anĝeleso, unu el tiuj lokoj kun benzinejo kaj manĝejo, kaj ekmarŝi en la kampojn kaj renkonti homojn kaj vidi aferojn kaj fari aferojn.</p>
  <p>Ĝi estis longa busveturo, kaj mi devas esti iom endormiĝinta – tujmesaĝi kun Ange ĝis malfrua horo estis malbone por mia dormohoraro, ĉar Panjo ankoraŭ volis vidi min ĉe la matenmanĝo. Mi vekiĝis kaj ŝanĝis busojn, kaj post nelonge mi estis ĉe la lernejo de Ange.</p>
  <p><span class="subst" data-x="Ŝi">Ri</span> venis salte tra la pordego en sia uniformo – mi neniam antaŭe vidis <span class="subst" data-x="ŝi">ri</span>n en ĝi; ĝi estis beleta en iu stranga maniero kaj pensigis min pri Van en <span class="subst" data-x="ŝi">ri</span>a uniformo. <span class="subst" data-x="Ŝi">Ri</span> regalis min per longa brakumo kaj forta kiso survange.</p>
  <p>“Saluton al vi!” <span class="subst" data-x="ŝi">ri</span> diris.</p>
  <p>“Sal!”</p>
  <p>“Kion vi legas?”</p>
  <p>Mi jam atendis tion. Mi jam markis la lokon per fingro. “Aŭskultu: ‘Ili dancis laŭ la stratoj kiel dinguldodoj, kaj mi treniĝis poste, kiel mi la tutan vivon treniĝis post homoj, kiuj interesas min, ĉar al mi plaĉas nur la homoj frenezaj, kiuj frenezas vivi, frenezas paroli, frenezas saviĝi, dezirante ĉion samtempe, kiuj neniam oscedas aŭ diras banalaĵon, sed brulas, brulas, brulas kiel fabelaj flavaj romaj kandeloj eksplodantaj kiel araneoj tra la steloj, kaj en la mezo oni vidas la bluan centron krevi, kaj ĉiuj faras “Aaa!”.’”</p>
  <p><span class="subst" data-x="Ŝi">Ri</span> prenis la libron kaj legis tiun parton denove por si. “He, dinguldodoj! Mi amas tion! Ĉu la tuta verko estas tia?”</p>
  <p>Mi rakontis al <span class="subst" data-x="ŝi">ri</span> pri la partoj, kiujn mi legis, irante malrapide laŭ la trotuaro reen al la bushaltejo. Post kiam ni preteriris la angulon, <span class="subst" data-x="ŝi">ri</span> metis brakon ĉirkaŭ mian talion, kaj mi metis mian ĉirkaŭ <span class="subst" data-x="ŝi">ri</span>an ŝultron. Iri laŭ la strato kun <span class="subst" data-x="knab'in">knabin</span>o – Ĉu mia koramikino? Certe, kial ne? – parolante pri tiu bonega libro. Jen la paradizo. Ĝi forgesigis min pri miaj problemoj dum tempeto.</p>
  <p>“Marcus?”</p>
  <p>Mi turnis min. Jen Van. Subkonscie mi jam atendis tion. Mi sciis, ĉar mia subkonscio eĉ ne iomete surpriziĝis. La lernejo ne estis granda, kaj ĉiuj elvenis je la sama horo. Mi ne parolis kun Van dum semajnoj, kaj tiuj semajnoj ŝajnis monatoj. Antaŭe ni parolis ĉiutage.</p>
  <p>“Hej, Van”, mi diris. Mi subpremis la impulson forpreni mian brakon de la ŝultroj de Ange. Van ŝajnis surprizita, sed ne kolera, pli pala, ŝokita. <span class="subst" data-x="Ŝi">Ri</span> atente rigardis nin ambaŭ.</p>
  <p>“Angela?”</p>
  <p>“Hej, Vanessa”, diris Ange.</p>
  <p>“Kion vi faras ĉi tie?”</p>
  <p>“Mi elvenis por renkonti Ange”, mi diris, provante gardi neŭtralan voĉtonon. Mi subite embarasiĝis, vidate kun alia <span class="subst" data-x="knab'in">knabin</span>o.</p>
  <p>“Ho”, diris Van. “Nu, estis bele vidi vin.”</p>
  <p>“Bele vidi ankaŭ vin, Vanessa”, diris Ange, perforte turnante min, marŝigante min direkte al la bushaltejo denove.</p>
  <p>“Vi konas <span class="subst" data-x="ŝi">ri</span>n?” diris Ange.</p>
  <p>“Jes, de ĉiam.”</p>
  <p>“Ĉu <span class="subst" data-x="ŝi">ri</span> estis via koramikino?”</p>
  <p>“Kio? Ne! Tute ne! Ni estis nur amikoj.”</p>
  <p>“Vi <em>estis</em> amikoj?”</p>
  <p>Mi sentis, ke Van marŝas tuj malantaŭ ni, aŭskultante nin, kvankam ni iris tiel rapide, ke <span class="subst" data-x="ŝi">ri</span> devus troti por resti proksime. Mi rezistis la tenton rigardi malantaŭen dum kiel eble plej longa tempo, sed tiam mi rigardis. Malantaŭ ni estis multaj <span class="subst" data-x="knab'in">knabin</span>oj de la lernejo, sed neniu Van.</p>
  <p>“<span class="subst" data-x="Ŝi">Ri</span> estis kun mi kaj José Luis kaj Darryl, kiam ni estis arestitaj. Antaŭe ni LAR-umis kune. Ni kvar, ni estis kiel plej bonaj amikoj.”</p>
  <p>“Kaj kio okazis?”</p>
  <p>Mi mallaŭtigis mian voĉon. “<span class="subst" data-x="Ŝi">Ri</span> ne ŝatis Xnet”, mi diris. “<span class="subst" data-x="Ŝi">Ri</span> pensis, ke ni kaŭzos problemojn por ni. Ke mi kaŭzos problemojn por aliaj homoj.”</p>
  <p>“Kaj jen kial vi ĉesis estis amikoj?”</p>
  <p>“Ni drivis en malsamaj direktoj.”</p>
  <p>Ni iris ankoraŭ kelkajn paŝojn. “Vi ne estis, nu, koramikiĉo/koramikino, tiaj amikoj?”</p>
  <p>“Ne!” mi diris. Mia vizaĝo brulis. Mi sentis, ke mi sonas kiel mensoganto, kvankam mi parolis vere.</p>
  <p>Ange perforte haltigis nin kaj studis mian vizaĝon.</p>
  <p>“Ĉu?”</p>
  <p>“Ne! Serioze! Nur amikoj. Darryl kaj <span class="subst" data-x="ŝi">ri</span> – nu, ne vere, sed Darryl ege ŝatis <span class="subst" data-x="ŝi">ri</span>n. Mi neniel …”</p>
  <p>“Tamen, se Darryl ne ege ŝatus <span class="subst" data-x="ŝi">ri</span>n, tiam vi ja, ĉu?”</p>
  <p>“Ne, Ange, ne. Mi petas, nur kredu min kaj lasu tion. Vanessa estis bona amiko, kaj nun ne plu, kaj tio malgajigas min, sed mi neniam interesiĝis pri <span class="subst" data-x="ŝi">ri</span> tiel, ĉu bone?”</p>
  <p><span class="subst" data-x="Ŝi">Ri</span> subfalis iomete. “Do bone. Pardonu. Mi ne vere akordas kun <span class="subst" data-x="ŝi">ri</span>, jen ĉio. Ni neniam bone akordis en ĉiuj jaroj, dum kiuj ni konas nin.”</p>
  <p>A ha, mi pensis. Jen kiel okazis, ke Jolu konis <span class="subst" data-x="ŝi">ri</span>n tiel longe, sed mi neniam renkontis <span class="subst" data-x="ŝi">ri</span>n; <span class="subst" data-x="ŝi">ri</span> havis ian malakordon kun Van, kaj Jolu ne volis renkontigi ilin.</p>
  <p><span class="subst" data-x="Ŝi">Ri</span> donis al mi longan brakumon, kaj ni kisis nin, kaj aro da <span class="subst" data-x="knab'in">knabin</span>oj preterpasis, farante <em>uuuuu</em>, do ni rektiĝis kaj direktis nin al la bushaltejo. Antaŭ ni marŝis Van, kiu devis esti preterpasinta, dum ni kisis nin. Mi sentis min kompleta ofendulo.</p>
  <p>Kompreneble <span class="subst" data-x="ŝi">ri</span> estis ĉe la haltejo kaj en la buso, kaj ni diris al ni eĉ ne unu vorton, kaj mi klopodis konversacii kun Ange la tutan veturon, sed estis embarase.</p>
  <p>La plano estis halti por kafo kaj poste iri al la hejmo de Ange por sociumi kaj “studi”, tio estas, laŭvice rigardi en Xnet per <span class="subst" data-x="ŝi">ri</span>a Xbox. La panjo de Ange venis hejmen malfrue marde, ĉar tio estis <span class="subst" data-x="ŝi">ri</span>a vespero por jogoklaso kaj vespermanĝo kun la amikinoj, kaj la <span class="subst" data-x="frat'in">fratin</span>o de Ange planis eliri kun sia koramikiĉo, do ni havos la domon nur por ni. Mi volupteme fantaziis pri tio, de kiam ni faris la planon.</p>
  <p>Ni atingis <span class="subst" data-x="ŝi">ri</span>an hejmon kaj iris rekte al <span class="subst" data-x="ŝi">ri</span>a ĉambro kaj fermis la pordon. <span class="subst" data-x="Ŝi">Ri</span>a ĉambro estis speco de katastrofo, kovrita per tavoloj da vestoj kaj kajeroj kaj pecoj de komputiloj, kiuj pikis en niajn ŝtrumpetajn piedojn kiel korvopiedoj. <span class="subst" data-x="Ŝi">Ri</span>a skribotablo estis pli malbona ol la planko, kun altaj stakoj da libroj kaj bildrakontoj, do ni devis sidi sur <span class="subst" data-x="ŝi">ri</span>a lito, kio tute taŭgis por mi.</p>
  <p>La embarasiĝo pro Van jam forpasis iom. Ni ŝaltis kaj funkciigis <span class="subst" data-x="ŝi">ri</span>an Xbox. Ĝi estis en la mezo de nesto el kabloj, el kiuj kelkaj kondukis ĝis radioanteno, kiun <span class="subst" data-x="ŝi">ri</span> konektis al ĝi kaj fiksis al la fenestro, por ke <span class="subst" data-x="ŝi">ri</span> povu agordi ĝin al la sendrata reto de la najbaroj. Kelkaj kondukis ĝis paro de ekranoj el malnovaj tekokomputiloj, kiujn <span class="subst" data-x="ŝi">ri</span> transformis en memstarajn ekranojn, starantajn sur teniloj kaj hirtajn pro nekovritaj elektronikaĵoj. La ekranoj estis ambaŭ sur apudlitaj tabletoj, kio estis bonega aranĝo por rigardi filmojn aŭ tujmesaĝi el la lito: <span class="subst" data-x="ŝi">ri</span> povis turni la ekranojn kvarone kaj kuŝi surflanke, kaj ili estis ĝuste turnitaj, sur kiu ajn flanko <span class="subst" data-x="ŝi">ri</span> kuŝis.</p>
  <p>Ni ambaŭ sciis, pro kio ni vere estis tie, sidante flank-al-flanke, apogante nin al la apudlita tableto. Mi tremis iomete kaj forte konsciis pri la varmeco de <span class="subst" data-x="ŝi">ri</span>aj kruro kaj ŝultro ĉe miaj, sed mi devis sekvi la proceduron konektiĝi al Xnet, vidi, kiajn mesaĝojn mi ricevis, kaj tiel plu.</p>
  <p>Estis retmesaĝo de <span class="subst" data-x="bub">bub</span>o, kiu ŝatis sendi amuzajn telefonfilmetojn pri la freneza konduto de la DHS: <span class="subst" data-x="li">ri</span>a lasta montris, kiel oni malkonstruis beboĉaron, post kiam bombodetekta hundo ekinteresiĝis pri ĝi, diserigante ĝin per ŝraŭbiloj sur trotuaro ĉe la jaktohaveno, dum ĉiaj riĉuloj preteriris, rigardante ilin kaj mirante, kiel strange estas.</p>
  <p>Mi diskonigis ligon al la filmeto, kaj ĝi estis elŝutita amase. <span class="subst" data-x="Li">Ri</span> disponigis ĝin per la spegulo de la Interreta Arkivo en Aleksandrio, en Egiptio, kie oni disponigis ĉion senpage, kondiĉe ke ĝi havas rajtigilon de Krea Komunaĵo, kiu permesas al ĉiu remiksi kaj kopii ĝin. La Usona arkivo – lokita en Presidio, nur kelkajn minutojn for – estis devigita forigi ĉiujn tiajn filmetojn nome de nacia sekureco, sed la arkivo en Aleksandrio apartiĝis en sian propran organizaĵon kaj gastigis ĉion, kio embarasis Usonon.</p>
  <p>Tiu <span class="subst" data-x="bub">bub</span>o – <span class="subst" data-x="li">ri</span>a konilo estis Kameraspion – ĵus sendis al mi eĉ pli bonan filmeton. La scenejo estis la pordo de la Urbodomo en la Civila Centro, enorma konstruaĵo simila al <span class="subst" data-x="edz">geedz</span>iĝa kuko kovrita per statuoj en arketoj kaj oritaj folioj kaj ornamaĵoj. La DHS havis sekuran barilon ĉirkaŭ la konstruaĵo, kaj la filmeto de Kameraspion montris bonegan rigardon al ilia kontrolopunkto, dum homo en oficista uniformo aliris kaj montris sian identigilon kaj metis sian tekon sur la bendon de la iksradia aparato.</p>
  <p>Ĉio iris bone, ĝis unu el la DHS-uloj vidis ion, kion <span class="subst" data-x="li">ri</span> ne ŝatis, per la iksradioj. <span class="subst" data-x="Li">Ri</span> demandis al la Generalo, kiu rulis la okulojn kaj diris ion ne aŭdeblan. (La filmeto estis farita de la alia flanko de la strato, ŝajne per memfarita kamuflita zomo, tiel ke la sono konsistis plejparte el preterpasantoj kaj trafikobruoj.)</p>
  <p>La Generalo kaj la DHS-ulo komencis disputi, kaj ju pli longe ili disputis, des pli da DHS-uloj ĉirkaŭis ilin. Fine la Generalo kolere skuis la kapon, svingis fingron al la brusto de la DHS-ulo, prenis sian tekon kaj komencis formarŝi. La DHS-uloj kriis al <span class="subst" data-x="li">ri</span>, sed <span class="subst" data-x="li">ri</span> ne malrapidiĝis. <span class="subst" data-x="Li">Ri</span>a korpolingvo diris: “Mi tute ĝissate koleras.”</p>
  <p>Tiam ĝi okazis. La DHS-uloj kuris post la generalo. Kameraspion malrapidigis la filmeton ĉi tie, por ke ni povu vidi, malrapide, bildon post bildo, kiel la generalo duonturniĝis, kun la vizaĝo esprimanta “Neniel ajn vi tuj faligos min”, sed ŝanĝiĝanta al teruro, dum tri el la grandaj DHS-gardistoj koliziis kun <span class="subst" data-x="li">ri</span>, batante <span class="subst" data-x="li">ri</span>n flanken, poste kaptis <span class="subst" data-x="li">ri</span>n ĉe la mezo, kiel en piedpilkista manovro, kiu finus karieron. La generalo – mezaĝulo, ŝtalgrizaj haroj, sulkoplena kaj digna vizaĝo – falis kiel sako da terpomoj kaj resaltis dufoje, kun la vizaĝo trafanta la trotuaron kaj sango fluanta el <span class="subst" data-x="li">ri</span>a nazo.</p>
  <p>La DHS ŝnuris la generalon kiel porkon, ligante <span class="subst" data-x="li">ri</span>ajn maleolojn kaj manradikojn. La generalo nun kriis, vere kriis, kun la vizaĝo purpuriĝanta sub la sango fluanta el <span class="subst" data-x="li">ri</span>a nazo. Kruroj preterrapidis en la zomita kadro. Preterpasantoj rigardis tiun uniformulon, kiun oni ŝnuris, kaj oni povis vidi per <span class="subst" data-x="li">ri</span>a vizaĝo, ke tio estis la plej malbona afero: la rita humiligo, la forigo de <span class="subst" data-x="li">ri</span>a digno. La filmeto finiĝis.</p>
  <p>“Ho mia kara dolĉa Budho”, mi diris, rigardante la bildon nigriĝi, rekomencante la filmeton. Mi kubutumis Ange kaj montris ĝin al <span class="subst" data-x="ŝi">ri</span>. <span class="subst" data-x="Ŝi">Ri</span> rigardis senvorte kun la makzelo pendanta al la brusto.</p>
  <p>“Afiŝu tion”, <span class="subst" data-x="ŝi">ri</span> diris. “Afiŝu ĝin afiŝu ĝin afiŝu ĝin afiŝu ĝin!”</p>
  <p>Mi afiŝis ĝin. Mi apenaŭ kapablis tajpi, dum mi faris tion, priskribante, kion mi vidis, aldonante noton por eltrovi, ĉu iu povas identigi la armeanon en la filmeto, ĉu iu scias ion pri la afero.</p>
  <p>Mi alklakis “publikigi”.</p>
  <p>Ni rigardis la filmeton. Ni rigardis ĝin denove.</p>
  <p>Mia retpoŝto eksonis.</p>
  <p><code>&gt; Mi tute rekonas tiun ulon. Vi povas trovi <span class="subst" data-x="li">ri</span>an biografion en Vikipedio. <span class="subst" data-x="Li">Ri</span> estas generalo Claude Geist. <span class="subst" data-x="Li">Ri</span> komandis la kunan pacogardan mision de UN en Haitio.</code></p>
  <p>Mi kontrolis la biografion. Tie estis bildo de la generalo ĉe gazetara konferenco kaj notoj pri <span class="subst" data-x="li">ri</span>a rolo en la malfacila misio al Haitio. Evidente estis la sama persono.</p>
  <p>Mi aktualigis la afiŝon.</p>
  <p>Teorie, tio estis la ŝanco por Ange kaj mi umadi, sed fine ni ne faris tion. Ni trakribris la blogojn en Xnet, serĉante pli da raportoj, kiel la DHS priserĉis homojn, faligis homojn, invadis ilin. Tio estis kutima tasko, la sama afero, kiun mi faris pri ĉiuj filmoj kaj raportoj pri la tumulto en la parko. Mi komencis novan kategorion en mia blogo por tio, MisuzojDeAŭtoritato, kaj enklasigis ilin. Ange konstante elpensis novajn serĉvortojn, kiujn mi provu, kaj ĝis la horo, kiam <span class="subst" data-x="ŝi">ri</span>a panjo revenis, mia nova kategorio havis sepdek afiŝojn, kun la faligo de generalo Geist ĉe la Urbodomo kiel la ĉefartikolo.</p>
  <p class="steletoj">* * *</p>
  <p>Mi laboris hejme pri mia bitnika raporto la tutan sekvan tagon, legante la Kerouac-libron kaj surfante en Xnet. Mi planis renkonti Ange ĉe la lernejo, sed mi poltroniĝis ĉe la penso ekvidi Van denove, do mi tekstmesaĝe senkulpigis min per mia laborado pri la raporto.</p>
  <p>Envenis ĉiaj bonegaj proponoj por MisuzojDeAŭtoritato: centoj da grandaj kaj etaj, bildoj kaj sono. La memeo ekdisvastiĝis.</p>
  <p>Ĝi disvastiĝis. La sekvan matenon venis eĉ pli. Iu komencis novan blogon kun la nomo MisuzojDeAŭtoritato, kiu kolektis ankoraŭ centojn. La stako kreskis. Ni konkuris por trovi la plej sukajn raportojn, la plej frenezajn bildojn.</p>
  <p>La interkonsento kun miaj <span class="subst" data-x="patr">gepatr</span>oj estis, ke mi matenmanĝos kun ili ĉiutage kaj parolos pri la projektoj, kiujn mi faras. Ili ŝatis, ke mi legas Kerouac. Ĝi estis ŝatata libro de ili ambaŭ, kaj montriĝis, ke jam estis ekzemplero sur la librobretaro en la ĉambro de miaj <span class="subst" data-x="patr">gepatr</span>oj. Mia paĉjo portis ĝin suben, kaj mi trafoliumis ĝin. Estis lokoj markitaj per skribilo, trivitaj paĝoj, notoj en marĝenoj. Mia paĉjo vere amis tiun libron.</p>
  <p>Tio memorigis min pri pli bona tempo, kiam mia Paĉjo kaj mi povis konversacii dum kvin minutoj sen krii unu al la alia pri terorismo, kaj ni faris bonegan matenmanĝon, parolante pri la maniero, en kiu funkcias la intrigo de la romano, pri ĉiuj frenezaj aventuroj.</p>
  <p>Sed la sekvan matenon ĉe la matenmanĝo ili estis ambaŭ gluitaj al la radio.</p>
  <p>“MisuzojDeAŭtoritato – jen la plej nova furoro en la fama Xnet de San-Francisko, kaj ĝi kaptis la atenton de la mondo. Nomata MDA, la movado konsistas el ‘Malgrandaj <span class="subst" data-x="Frat">Gefrat</span>oj’, kiuj rigardas reen al la kontraŭterorismaj rimedoj de la Departemento de Hejmlanda Sekureco, dokumentante ĝiajn malsukcesojn kaj troaĵojn. La ĉefa agitilo estas populara retfilmeto pri generalo Claude Geist, emerita tristela generalo, kiun DHS-oficistoj faligis sur la trotuaron antaŭ la Urbodomo. Geist ankoraŭ ne parolis publike pri la okazaĵo, sed komentoj de junuloj koleraj pri sia propra traktado venis rapide kaj torente.</p>
  <p>“Plej notinda estas la tutmonda atento, kiun la movado ricevis. Bildoj el la Geist-filmeto aperis sur la kovriloj de gazetoj en Koreio, Britio, Germanio, Egiptio kaj Japanio, kaj televidkanaloj tra la tuta mondo montris la filmeton en siaj ĉefaj novaĵoj. La afero kulminis hieraŭ vespere, kiam la vespera tutlanda novaĵprogramo de la brita televido, BBC, elsendis specialan raporton pri tio, ke neniu usona televidkanalo aŭ novaĵagentejo menciis la raporton. Komentantoj en la retpaĝoj de BBC notis, ke la versio de la novaĵoj elsendita en Usono ne enhavis la raporton.”</p>
  <p>Oni aldonis kelkajn intervjuojn: kontrolistoj de la brita gazetaro, <span class="subst" data-x="bub">bub</span>o de la Sveda Piratpartio, kiu komentis sarkasme pri la korupta gazetaro de Usono, emerita usona televidĵurnalisto vivanta en Tokio; poste oni elsendis mallongan eltiraĵon de Al-Ĝazira, kiu komparis la kvaliton de la usona gazetaro kun la landaj amaskomunikiloj en Sirio.</p>
  <p>Mi sentis, ke miaj <span class="subst" data-x="patr">gepatr</span>oj rigardas al mi, ke ili scias, kion mi faras. Sed kiam mi forordigis miajn manĝilojn, mi vidis, ke ili rigardis unu la alian.</p>
  <p>Paĉjo tenis sian kaftason tiel forte, ke <span class="subst" data-x="li">ri</span>aj manoj skuiĝis. Panjo rigardis <span class="subst" data-x="li">ri</span>n.</p>
  <p>“Ili klopodas senkreditigi nin”, diris Paĉjo finfine. “Ili klopodas saboti la agadon, kiu gardu nin sekuraj.”</p>
  <p>Mi malfermis la buŝon, sed Panjo okulumis al mi kaj balancis la kapon. Anstataŭe mi iris supren al mia ĉambro kaj laboris pri mia Kerouac-raporto. Aŭdinte la pordon fermiĝi dufoje, mi ŝaltis mian Xbox kaj konektiĝis.</p>
  <p><code>&gt; Saluton M1k3y. Mi estas Colin Brown. Mi estas produktoro ĉe la novaĵgazeto The National de la Kanada Elsenda Korporacio. Ni faras raporton pri Xnet kaj sendis raportiston al San-Francisko por raporti de tie. Ĉu vin interesus fari intervjuon por diskuti vian grupon kaj ĝian agadon?</code></p>
  <p>Mi gapis al la ekrano. Jesuo. Oni volis <em>intervjui</em> min pri “mia grupo”?</p>
  <p><code>&gt; Nu dankon ne. Mi tute ŝatas privatecon. Kaj ĝi ne estas “mia grupo”. Sed dankon pro tio, ke vi raportas!</code></p>
  <p>Post minuto, plia retmesaĝo.</p>
  <p><code>&gt; Ni povas maski vin kaj certigi vian anonimecon. Vi scias, ke la Departemento de Hejmlanda Sekureco ĝojos sendi porparolanton. Min interesus aŭdi vian flankon.</code></p>
  <p>Mi forsavis la mesaĝon. <span class="subst" data-x="Li">Ri</span> pravis, sed mi estus freneza, se mi farus tion. Laŭ ĉio, kion mi sciis, eble <span class="subst" data-x="li">ri</span> <em>estas</em> la DHS.</p>
  <p>Mi eklegis pli da Kerouac. Ankoraŭ unu retmesaĝo alvenis. Sama peto, malsama novaĵagentejo: KQED volis renkonti min kaj registri radiointervjuon. Stacio en Brazilo. La Aŭstralia Elsenda Korporacio. Deutsche Welle. La tutan tagon, alvenadis la gazetaraj petoj. La tutan tagon, mi ĝentile rifuzis.</p>
  <p>Mi ne legis multe da Kerouac en tiu tago.</p>
  <p class="steletoj">* * *</p>
  <p>“Faru gazetaran konferencon.” Jen kion diris Ange, dum ni sidis en la kafejo proksime al <span class="subst" data-x="ŝi">ri</span>a hejmo tiuvespere. Mi ne plu tiom volis eliri ĝis <span class="subst" data-x="ŝi">ri</span>a lernejo, esti kaptita en buso kun Van denove.</p>
  <p>“Kion? Ĉu vi freneziĝis?”</p>
  <p>“Faru ĝin en Risorta Rabado. Simple elektu komercejon, kie LkL ne estas permesata, kaj nomu horon. Vi povas konektiĝi de ĉi tie.”</p>
  <p>LkL estas ludanto-kontraŭ-ludanto-batalado. Partoj de Risorta Rabado estis neŭtrala teritorio, kio signifis, ke ni povus teorie alkonduki amason da novuloj-raportistoj sen devi zorgi pri tio, ke ludantoj mortigos ilin meze de la gazetara konferenco.</p>
  <p>“Mi scias nenion pri gazetaraj konferencoj.”</p>
  <p>“Nu, simple guglu pri ĝi. Certe iu jam verkis artikolon, kiel oni faru sukcesan gazetaran konferencon. Ja, se la Prezidanto povas fari ĝin, certe vi povas. <span class="subst" data-x="Li">Ri</span> ŝajnas apenaŭ kapabla ligi la proprajn ŝuojn sen helpo.”</p>
  <p>Ni mendis pli da kafo.</p>
  <p>“Vi estas tre saĝa homo”, mi diris.</p>
  <p>“Kaj mi estas bela”, <span class="subst" data-x="ŝi">ri</span> diris.</p>
  <p>“Ankaŭ tia vi estas”, mi diris.</p>
</section>

  </body>
</html>
