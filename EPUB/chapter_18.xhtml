<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 18</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_18">
  <h2>Ĉapitro 18</h2>
  <p>Estis tempo, kiam mia plej ŝatata agado en la mondo estis surmeti pelerinon kaj staradi en hotelo, ŝajnigante, ke mi estas nevidebla vampiro, kiun ĉiuj fiksrigardas.</p>
  <p>Estas komplike, kaj tute ne tiel strange, kiel tio sonas. La mondo de Viv-Aktora Rol-Ludado kombinas la plej bonajn aspektojn de Karceroj kaj Drakoj kun dramoklubo kaj partoprenado en sciencfikcia kunveno.</p>
  <p>Mi komprenas, ke tio eble ne ŝajnigas ĝin tiel alloga, kiel ĝi estis al mi, kiam mi aĝis 14.</p>
  <p>La plej bonaj ludoj estis tiuj en la Skoltaj Tendaroj ekster la urbo: cent junuloj, iĉoj kaj inoj, kiuj batalas kontraŭ la vendredavespera trafiko, interŝanĝas rakontojn, ludas per elektronikaj ludoj, pavas dum horoj. Kaj poste eliras por stari en la herbo antaŭ grupo da pli aĝaj homoj en impona hejmfarita kiraso, kun kavetoj kaj difektoj, kiel kiraso devis esti en la malnova tempo, ne kiel oni montras ĝin en filmoj, sed kiel la uniformo de soldato post monato en sovaĝejo.</p>
  <p>Tiuj homoj estis oficiale pagataj por gvidi la ludojn, sed oni ne ricevis tiun laboron, se oni ne estis tia homo, kiu farus ĝin senpage. Ili antaŭe jam dividis nin en teamojn laŭ la demandaroj, kiujn ni plenigis, kaj ni tiam ricevis niajn asignojn al teamoj, kiel esti alvokite por unu teamo ĉe bazpilkado.</p>
  <p>Poste oni ricevis siajn instrukciojn. Tiuj similis al la instrukcioj, kiujn ricevas spiono en filmo: jen via identeco, jen via komisio, jen la sekretoj, kiujn vi scias pri la grupo.</p>
  <p>Post tio estis la vespermanĝo: siblantaj fajroj, viando kraketanta sur stangoj, tofuo fritiĝanta en patoj (ni estis en norda Kalifornio, do vegetara opcio estis deviga), kaj manĝado kaj trinkado kiel ĉe horda festeno.</p>
  <p>La plej fervoraj <span class="subst" data-x="knab">geknab</span>oj jam ludis siajn karakterojn. Por mia unua ludo mi estis sorĉisto. Mi havis sakon da fabosaketoj, kiuj reprezentis sorĉaĵojn – kiam mi ĵetis unu, mi devis krii la nomon de la sorĉaĵo, kiun mi ĵetas – fajrobulo, magia raketo, lumkonuso – kaj la ludanto aŭ “monstro”, al kiu mi ĵetis ĝin, devis fali surteren, se mi trafis. Aŭ ne – kelkfoje ni devis alvoki juĝanton por pacigi nin, sed plejparte ni bone ludis laŭ la reguloj. Neniu ŝatis ĵetkuban juriston.</p>
  <p>Ĝis la horo por enlitiĝi, ĉiu jam ludis sian karakteron. Aĝante 14, mi ne tute certis, kiel sorĉisto sonu, sed mi povis inspiriĝi per la filmoj kaj romanoj. Mi parolis per malrapidaj ritmaj tonoj, tenante mistikan vizaĝesprimon, kaj pensante mistikajn pensojn.</p>
  <p>La misio estis komplika: regajni sanktan relikvon, kiun ŝtelis ogro, celante submeti la popolon de la lando al sia volo. Ĝi ne tiom gravis. Pli gravis, ke mi havis privatan komision, por kapti certan specon de koboldo por esti mia servospirito, kaj ke mi havis sekretan malamikon: alia ludanto en la teamo, kiu partoprenis en razio, kiu mortigis mian familion, kiam mi estis <span class="subst" data-x="knab(iĉ)">geknab</span>o, ludanto, kiu ne sciis, ke mi revenis, celante venĝon. Ie kompreneble estis alia ludanto kun simila malamo kontraŭ mi, do eĉ dum mi ĝuis la kamaradecon de la teamo, mi ĉiam devis gardi min kontraŭ ponardo en la dorso, veneno en la manĝo.</p>
  <p>Dum la sekvaj du tagoj, ni traludis ĝin. Partoj de la semajnfino similis al kaŝludo, partoj al ekzercoj por transvivi en sovaĝejo, partoj al solvado de krucvortenigmoj. La ludomastroj faris bonegan laboron. Kaj oni vere amikiĝis kun la aliaj homoj en la teamo. Darryl estis la viktimo de mia unua murdo, kaj mi plenumis ĝin diligente, kvankam <span class="subst" data-x="li">ri</span> estis mia kamarado. Ŝatinda homo. Domaĝe, ke mi devas mortigi <span class="subst" data-x="li">ri</span>n.</p>
  <p>Mi fajrobulis <span class="subst" data-x="li">ri</span>n, dum <span class="subst" data-x="li">ri</span> serĉis trezoron, post kiam ni ekstermis bandon de orkoj, ludante je ŝtono-papero-tondilo kun ĉiu orko por decidi, kiu venkos en la batalo. Tio estas multe pli ekscita, ol ĝi sonas.</p>
  <p>Ĝi estis kvazaŭ somera tendaro por dramo-gikoj. Ni interparolis ĝis malfrue nokte en tendoj, rigardis la stelojn, saltis en la riveron, kiam ni tro varmiĝis, manfrapis moskitojn. Iĝis plej bonaj amikoj, aŭ dumvivaj malamikoj.</p>
  <p>Mi ne scias, kial la <span class="subst" data-x="patr">gepatr</span>oj de Charles sendis <span class="subst" data-x="li">ri</span>n al VARL-ado. <span class="subst" data-x="Li">Ri</span> ne estis tiuspeca infano, kiu vere ĝuas tiajn aferojn. <span class="subst" data-x="Li">Ri</span> pli apartenis al la fortiri-flugilojn-de-muŝoj-speco. Nu, eble ne. Sed <span class="subst" data-x="li">ri</span> simple ne ŝatis esti en kostumo en la arbaro. <span class="subst" data-x="Li">Ri</span> enuis la tutan tempon, rikanante al ĉiu kaj ĉio, penante konvinki nin ĉiujn, ke ni ne tiel bone amuziĝis, kiel ni fakte amuziĝis. Vi sendube jam renkontis tiun specon de persono, la specon, kiu sentas kiel sian devon certigi, ke ĉiu alia havas malbonan sperton.</p>
  <p>Alia afero rilate Charles estis, ke <span class="subst" data-x="li">ri</span> ne povis kutimiĝi al simulata batalo. Kiam oni komencas kuradi tra la arbaro kaj ludi tiajn komplikajn duonarmeajn ludojn, estas facile tiel adrenaliniziĝi, ke oni pretas elŝiri ies gorĝon. Ne estas bone esti en tia stato, dum oni portas rekvizitan glavon, klabon, pikstangon aŭ alian ilon. Jen kial neniu rajtas bati iun, en iuj ajn cirkonstancoj, en tiuj ludoj. Anstataŭe, kiam oni sufiĉe proksimiĝas por batali, oni rapide faras kelkajn partiojn de ŝtono-papero-tondilo, kun modifoj laŭ siaj sperto, armiloj kaj fizika stato. La juĝantoj pacigas ĉe disputoj. Estas tute civilizite, kaj iom strange. Oni kuras post iu tra la arbaro, atingas <span class="subst" data-x="li">ri</span>n, montras la dentojn, kaj sidiĝas por ludi je ŝtono-papero-tondilo. Sed tio funkcias – kaj ĝi restigas ĉion sendanĝera kaj amuza.</p>
  <p>Charles ne kapablis plene kutimiĝi al tio. Mi pensas, ke <span class="subst" data-x="li">ri</span> perfekte kapablis kompreni, ke la regulo estas nenia kontakto, sed <span class="subst" data-x="li">ri</span> samtempe kapablis decidi, ke la regulo ne gravas, kaj ke <span class="subst" data-x="li">ri</span> ne sekvos ĝin. La juĝantoj multfoje admonis <span class="subst" data-x="li">ri</span>n pri ĝi dum la semajnfino, kaj <span class="subst" data-x="li">ri</span> konstante promesis sekvi ĝin, kaj konstante plu malsekvis ĝin. <span class="subst" data-x="Li">Ri</span> jam estis unu el la pli grandaj <span class="subst" data-x="knab(iĉ)">geknab</span>oj tie, kaj <span class="subst" data-x="li">ri</span> ŝatis “akcidente” faligi onin ĉe la fino de ĉaso. Ne amuze, kiam oni estas faligita en la ŝtonplenan arbaran grundon.</p>
  <p>Mi estis ĵus fajrobulinta al Darryl en eta maldensejo, kie <span class="subst" data-x="li">ri</span> serĉis trezoron, kaj ni kune ridis iom pri mia ekstrema mallojaleco. <span class="subst" data-x="Li">Ri</span> estis ekironta monstrumi – mortigitaj ludantoj povis ekludi monstrojn, kio signifas, ke ju pli longe la ludo daŭris, des pli da monstroj ĉasis onin, kio signifas, ke ĉiuj povis plu ludi, kaj la bataloj en la ludo iĝis pli kaj pli epikaj.</p>
  <p>Jen kiam Charles elvenis el la arbaro malantaŭ mi kaj faligis min, ĵetante min al la tero tiel forte, ke mi momente ne povis spiri. “Mi trafis vin!” <span class="subst" data-x="li">ri</span> kriis. Mi konis <span class="subst" data-x="li">ri</span>n nur iomete ĝis tiam, kaj mi neniam multe ŝatis <span class="subst" data-x="li">ri</span>n, sed nun mi pretis murdi <span class="subst" data-x="li">ri</span>n. Mi restariĝis malrapide kaj rigardis <span class="subst" data-x="li">ri</span>n, kiel <span class="subst" data-x="li">ri</span>a brusto leviĝis, kiel <span class="subst" data-x="li">ri</span> ridaĉis. “Vi estas tiel mortinta”, <span class="subst" data-x="li">ri</span> diris. “Mi tute trafis vin.”</p>
  <p>Mi ridetis, kaj io sentiĝis malĝuste kaj dolore en mia vizaĝo. Mi tuŝis mian supran lipon. Jen sango. Mia nazo sangis, kaj mia lipo estis fendita, tranĉita per radiko, kiun mi trafis per la vizaĝo, kiam <span class="subst" data-x="li">ri</span> faligis min.</p>
  <p>Mi forviŝis la sangon de mia fingro per la krurumo de mia pantalono kaj ridetis. Mi agis, kvazaŭ ĉio estus amuza. Mi ridis iomete. Mi proksimiĝis al <span class="subst" data-x="li">ri</span>.</p>
  <p>Charles ne estis trompita. <span class="subst" data-x="Li">Ri</span> jam retiriĝis, dorsantaŭen, provante malaperi en la arbaron. Darryl moviĝis por flanki <span class="subst" data-x="li">ri</span>n. Mi iris al la alia flanko. Subite <span class="subst" data-x="li">ri</span> turniĝis kaj ekkuris. La piedo de Darryl hokis <span class="subst" data-x="li">ri</span>an piedon, kaj <span class="subst" data-x="li">ri</span> ĵetiĝis al la tero. Ni alkuris, en ĝusta momento por aŭdi la fajfilon de juĝanto.</p>
  <p>La juĝanto ne estis vidinta Charles faŭli min, sed <span class="subst" data-x="li">ri</span> jam vidis la ludadon de Charles en tiu semajnfino. <span class="subst" data-x="Li">Ri</span> resendis Charles al la enirejo de la tendaro kaj diris al <span class="subst" data-x="li">ri</span>, ke <span class="subst" data-x="li">ri</span> ne plu estas en la ludo. Charles multege plendis, sed, kio kontentigis nin, la juĝanto malakceptis <span class="subst" data-x="li">ri</span>ajn plendojn. Kiam Charles estis foririnta, <span class="subst" data-x="li">ri</span> faris ankaŭ al <em>ni</em> prelegon, dirante, ke nia rebato ne estis pli prava ol la atako, kiun faris Charles.</p>
  <p>Estis bone. Tiuvespere, post la fino de la ludoj, ni ĉiuj iris en varmajn duŝojn en la dormejoj de la skoltoj. Darryl kaj mi ŝtelis la vestojn kaj bantukon de Charles. Ni nodis ilin kaj faligis ilin en la urinejon. Multaj <span class="subst" data-x="knab'iĉ">knabiĉ</span>oj ĝojis kontribui al la agado malsekigi ilin. Charles estis faliginta multajn homojn tre entuziasme.</p>
  <p>Mi ŝatus esti spektanto, kiam <span class="subst" data-x="li">ri</span> elvenis el sia duŝo kaj malkovris siajn vestojn. Jen malfacila decido: ĉu kuri nuda tra la tendaro, aŭ ĉu pene malnodi la pistrempitajn vestojn kaj surmeti ilin?</p>
  <p><span class="subst" data-x="Li">Ri</span> elektis nudecon. Mi verŝajne elektus same. Ni staris en vico laŭ la vojo de la duŝejoj ĝis la ŝedo, kie la pakoj estis garditaj, kaj aplaŭdis. Mi staris antaŭe, kondukante la aplaŭdon.</p>
  <p class="steletoj">* * *</p>
  <p>La semajnfinoj ĉe la Skoltaj Tendaroj okazis nur tri- aŭ kvar-foje jare, kio lasis Darryl kaj min – kaj multajn aliajn VARL-istojn – kun serioza VARL-o-manko en la vivo.</p>
  <p>Bonŝance ekzistis la Mizera-Taglumo-ludoj en la urbaj hoteloj. Mizera Taglumo estas alia VARL-o, kun rivalaj vampiraj klanoj kaj vampiroĉasistoj, kaj ĝi havas siajn proprajn kapricajn regulojn. Ludantoj ricevas kartojn por helpi ilin solvi bataletojn, do ĉiu bataleto implicas etan strategian kartoludon. Vampiroj povas iĝi nevideblaj, kamuflante sin per tio, ke ili krucas la brakojn sur la brusto, kaj ĉiuj aliaj ludantoj devas ŝajnigi, ke ili ne povas vidi ilin, daŭrigante siajn konversaciojn pri siaj planoj kaj tiel plu. La vera testo de bona ludanto estas, ĉu oni estas sufiĉe honesta por plu malkaŝi siajn sekretojn antaŭ “nevidebla” rivalo, ne kondutante, kvazaŭ <span class="subst" data-x="li">ri</span> estus en la ĉambro.</p>
  <p>Okazis ĉirkaŭ du grandaj Mizera-Taglumo-ludoj ĉiumonate. La organizantoj de la ludoj bone rilatis kun la hoteloj de la urbo kaj sciigis, ke ili prenus dek liberajn ĉambrojn vendrede vespere kaj plenigus ilin per ludantoj, kiuj kurus tra la hotelo, ludante trankvilan Mizeran Taglumon en la koridoroj, ĉirkaŭ la naĝejo, kaj tiel plu, manĝante en la hotela restoracio kaj pagante por la hotela sendrata reto. Ili kutimis fini la negocon en la posttagmezo de vendredo kaj retmesaĝi al ni, kaj ni iris rekte de la lernejo al la koncerna hotelo, kunportante niajn dorsosakojn, dormante sesope aŭ okope en ĉambro dum la semajnfino, manĝante rapidmanĝaĵojn, ludante ĝis la tria matene. Ĝi estas bona, sendanĝera amuzo, kiun niaj <span class="subst" data-x="patr">gepatr</span>oj povis subteni.</p>
  <p>La organizantoj estis bone konata karitata organizaĵo por leginstruo, kiu funkciigis verkistajn sesiojn por junuloj, dramoklubojn kaj tiel plu. Ili organizis la ludojn dum dek jaroj sen problemoj. Ĉio estis strikte senalkohola kaj sendroga, por ke la organizantoj ne estu akuzitaj pri koruptado de junuloj aŭ simile. Ni havis inter dek kaj cent ludantojn, depende de la semajnfino, kaj por la kosto de kelkaj kinejobiletoj oni povis ĝui du tagojn kaj duonon da solida amuzo.</p>
  <p>Sed unu tagon ili bonŝancis, akirante blokon da ĉambroj en Monaco, hotelo en la Fileo, kiu gastigis artemajn malpli junajn turistojn: tiu speco de hotelo, en kiu ĉiu ĉambro havis orfiŝojn en bovlo, kie la vestiblo estis plena de belegaj maljunuloj en elegantaj vestoj, fiere montrantaj la rezultojn de sia plastia kirurgio.</p>
  <p>Normale la ĉiutaguloj – nia nomo por neludantoj – nur ignoris nin, supozante, ke ni estas arlekenantaj <span class="subst" data-x="bub">bub</span>oj. Sed en tiu semajnfino hazarde gastis tie redaktisto de itala vojaĝmagazino, kaj <span class="subst" data-x="li">ri</span> interesiĝis pri aferoj. <span class="subst" data-x="Li">Ri</span> alparolis min, dum mi embuskis en la vestiblo, esperante ekvidi la klanmastron de miaj rivaloj por fali sur <span class="subst" data-x="li">ri</span>n kaj elsuĉi <span class="subst" data-x="li">ri</span>an sangon. Mi staris ĉe la muro kun la brakoj falditaj sur la brusto, por esti nevidebla, kiam <span class="subst" data-x="li">ri</span> venis al mi kaj demandis, kun fremda parolmaniero, kion mi kaj miaj amikoj faras en la hotelo dum tiu semajnfino.</p>
  <p>Mi provis liberiĝi de <span class="subst" data-x="li">ri</span>, sed ne eblis eskapi <span class="subst" data-x="li">ri</span>n. Do mi pensis, ke mi inventu ion, por ke <span class="subst" data-x="li">ri</span> foriru.</p>
  <p>Mi ne supozis, ke <span class="subst" data-x="li">ri</span> presos ĝin. Mi tute ne supozis, ke la usona gazetaro reuzos la rakonton.</p>
  <p>“Ni estas ĉi tie, ĉar nia princo mortis, do ni venis por serĉi novan reganton.”</p>
  <p>“Princo?”</p>
  <p>“Jes”, mi diris, kaj ekŝatis la propran ideon. “Ni estas la Malnova Popolo. Ni venis al Ameriko en la 16-a jarcento kaj havas nian propran <span class="subst" data-x="reĝ">reĝ</span>an familion en la sovaĝejoj de Pensilvanio ekde tiam. Ni vivas simple en la arbaro. Ni ne uzas modernan teknologion. Sed la princo estis la lasta de sia familio, kaj <span class="subst" data-x="li">ri</span> mortis en la ĵusa semajno. Iu terura marasmo forportis <span class="subst" data-x="li">ri</span>n. La junuloj de mia klano ekiris por trovi la posteulojn de <span class="subst" data-x="li">ri</span>a pra<span class="subst" data-x="onkl'iĉ">onkliĉ</span>o, kiu foriris por vivi kun la modernaj homoj en la tempo de mia <span class="subst" data-x="av'iĉ">aviĉ</span>o. Oni diras, ke <span class="subst" data-x="li">ri</span> diskreskis, kaj ni trovos la lastajn de <span class="subst" data-x="li">ri</span>a sango kaj reportos ilin al ilia rajta hejmo.”</p>
  <p>Mi legas multajn fantaziajn romanojn. Tiaj aferoj venas facile en mian kapon.</p>
  <p>“Ni trovis hominon, kiu sciis pri tiuj posteuloj. <span class="subst" data-x="Ŝi">Ri</span> diris al ni, ke unu el ili gastas en ĉi tiu hotelo, kaj ni venis por trovi <span class="subst" data-x="li">ri</span>n. Sed nin spuris ĉi tien rivala klano, kiu volas malhelpi al ni reporti hejmen nian princon, por teni nin malfortaj kaj facile superregeblaj. Tial estas esence, ke ni tenu ĝin konfidenca. Ni ne parolas al la Nova Popolo, kiam tio estas evitebla. Paroli nun al vi kaŭzas al mi grandan maltrankvilon.”</p>
  <p><span class="subst" data-x="Li">Ri</span> rigardis min pritakse. Mi jam malkrucis la brakojn, kio signifis, ke mi estis nun “videbla” por rivalaj vampiroj, el kiuj unu jam ŝteliris al ni. En la lasta momento mi turnis min kaj vidis <span class="subst" data-x="ŝi">ri</span>n, kun dismetitaj brakoj, siblantaj al ni, vampumante en grandioza stilo.</p>
  <p>Mi disĵetis miajn brakojn, resiblis al <span class="subst" data-x="ŝi">ri</span>, kaj ekkuregis tra la vestiblo, saltante super leda sofo kaj fintante ĉe potplanto, por ke <span class="subst" data-x="ŝi">ri</span> ĉasu min. Mi jam priskoltis eskapovojon laŭ ŝtuparo ĝis la subtera sano-klubo, kaj mi sekvis ĝin, liberigante min de <span class="subst" data-x="ŝi">ri</span>.</p>
  <p>Mi ne vidis la italon denove en tiu semajnfino, sed mi <em>ja</em> rakontis la aferon al kelkaj el miaj kun-VARL-antoj, kiuj plibeligis la rakonton kaj trovis multajn okazojn por ripeti ĝin dum la semajnfino.</p>
  <p>La itala magazino havis stabanon, kiu iam faris sian postdiploman studaĵon pri amiŝaj kontraŭteknologiaj komunumoj en kampara Pensilvanio, kaj <span class="subst" data-x="ŝi">ri</span> pensis, ke ni ŝajnis terure interesaj. Bazante sin sur la notoj kaj registritaj intervjuoj de <span class="subst" data-x="ŝi">ri</span>a ĉefo pri ties ekskurso al San-Francisko, <span class="subst" data-x="ŝi">ri</span> verkis fascinan kaj korŝiran artikolon pri tiuj strangaj, junaj kultanoj, kiuj traveturas Usonon, serĉante sian “princon”. Diable, la homoj presos ion ajn hodiaŭ.</p>
  <p>Sed jen la afero: tiajn rakontojn oni trovas kaj republikigas. Unue estis italaj blogistoj, poste kelkaj usonaj blogistoj. Homoj tra la lando raportis pri “vidoj” de la Malnova Popolo, sed ĉu ili inventis tion, aŭ ĉu aliaj homoj faris la saman ludon, mi ne scias.</p>
  <p>La rakonto sekvis sian vojon tra la komunikila nutroĉeno supren ĝis <em>New York Times</em>, kiu, bedaŭrinde, havas malsanan apetiton pri kontrolado de faktoj. La raportisto, al kiu oni donis la taskon, fine spuris ĝin ĝis la hotelo Monaco, kiu kontaktigis <span class="subst" data-x="li">ri</span>n kun la VARL-organizantoj, kiuj ride malkaŝis la tutan historion.</p>
  <p>Nu, ĉe tiu punkto VARL-ado iĝis multe malpli respektinda. Ni konatiĝis kiel la ĉefaj mistifikuloj de la nacio, kiel strangaj patologiaj mensogistoj. La gazetaro, kiun ni akcidente trompis, tiel ke ĝi raportis pri la Malnova Popolo, nun volis elaĉeti sin per raportoj pri tio, kiel nekredeble strangaj estas ni VARL-istoj, kaj jen kiam Charles informis al ĉiuj en la lernejo, ke Darryl kaj mi estas la plej strangaj VARL-antaj stranguloj de la urbo.</p>
  <p>Tio ne estis bona sezono. Al iuj en la bando tio ne gravis, sed al ni jes. La mokado estis senindulga. Charles kondukis ĝin. Mi trovadis plastajn kojnodentojn en mia sako, kaj <span class="subst" data-x="knab(iĉ)">geknab</span>oj, kiujn mi preterpasis en la koridoro, faris “ble ble” kiel vampiro en desegnofilmo, aŭ ili parolis per falsa transilvania prononco, dum mi ĉeestis.</p>
  <p>Nelonge poste ni ekfaris LAR-umadon anstataŭe. Tio estis pli amuza en kelkaj rilatoj, kaj ĝi estis multe malpli stranga. De tempo al tempo, tamen, mankis al mi la pelerino kaj tiuj semajnfinoj en la hotelo.</p>
  <p class="steletoj">* * *</p>
  <p>La malo de ŝtupara sprito estas la maniero, en kiu la embarasoj de la vivo revenas por hanti nin, eĉ kiam ili estas jam longe pasintaj. Mi povis memori ĉiun stultan aferon, kiun mi iam diris aŭ faris, rememori ilin kun bilda klareco. Ĉiufoje, kiam mi sentis min deprimita, mi nature komencis rememori aliajn tempojn, en kiuj mi sentis min tiel, kaj ŝlagroparado da humiligoj venis unu post alia en mian menson.</p>
  <p>Dum mi klopodis koncentriĝi pri Masha kaj mia venonta pereo, la afero pri la Malnova Popolo konstante revenis por hanti min. Tiam estis simila, naŭza, fala sento de pereo, dum pli kaj pli da gazetaraj kanaloj adoptis la raporton, dum la probableco kreskis, ke iu eltrovos, ke mi liveris la rakonton al la stulta itala redaktisto en la luksa ĝinzo kun malrektaj kudrolinioj, la amelita senkoluma ĉemizo, kaj la trograndaj metalkadraj okulvitroj.</p>
  <p>Ekzistas alternativo anstataŭ ruli sin en siaj eraroj. Oni povas lerni de ili.</p>
  <p>Jen bona teorio, ĉiuokaze. Eble la kialo, pro kiu la subkonscio elfosas tiujn mizerajn fantomojn, estas, ke ili devas atingi fermon, antaŭ ol povi pace ripozi en la postmorto de humiligoj. Mia subkonscio konstante vizitigis min per fantomoj kun la espero, ke mi faros ion por lasi ilin pace ripozi.</p>
  <p>La tutan vojon ĝis la hejmo mi cerbumis pri tiu memoro kaj la penso, kion mi faru pri “Masha”, por la okazo, ke <span class="subst" data-x="ŝi">ri</span> trompas min. Mi bezonis asekuron.</p>
  <p>Kaj kiam mi atingis la hejmon – kie min atendis la melankoliaj brakumoj de Panjo kaj Paĉjo – mi jam havis ĝin.</p>
  <p class="steletoj">* * *</p>
  <p>La lertaĵo estos kalkuli la tempon, por ke la afero okazu sufiĉe rapide, por ke la DHS ne povu prepari sin por ĝi, sed kun sufiĉe da antaŭaverto, por ke Xnet havu tempon por partopreni amase.</p>
  <p>La lertaĵo estos enscenigi la aferon, tiel ke estu tro da partoprenantoj por aresti ĉiujn, sed en loko, kie la gazetaro kaj plenkreskuloj povu vidi ĝin, por ke la DHS ne simple gasumu nin denove.</p>
  <p>La lertaĵo estos elpensi ion kun la gazetara allogo de la Pentagon-levitacio. La lertaĵo estos enscenigi ion, al kio amaso povos aliĝi, kiel la 3000 Berklio-studentoj, kiuj rifuzis permesi, ke oni forportu unu el ili en polica kamiono.</p>
  <p>La lertaĵo estos surlokigi la gazetaron, pretan por diri, kion faras la polico, kiel ĝi faris en 1968 en Ĉikago.</p>
  <p>Ĝi estos impona lertaĵo.</p>
  <p>Mi malaperis el la lernejo unu horon pli frue la sekvan tagon, uzante miajn kutimajn metodojn por eliri, ne zorgante, ĉu tio aktivigos iun novspecan DHS-kontrolilon kun la rezulto, ke miaj <span class="subst" data-x="patr">gepatr</span>oj ricevos noton.</p>
  <p>Tiel aŭ alie, la plej malgrava problemo de miaj <span class="subst" data-x="patr">gepatr</span>oj post morgaŭ estos, ĉu mi malbone kondutis en la lernejo.</p>
  <p>Mi renkontis Ange ĉe <span class="subst" data-x="ŝi">ri</span>. <span class="subst" data-x="Ŝi">Ri</span> devis malaperi el la lernejo eĉ pli frue, sed <span class="subst" data-x="ŝi">ri</span> simple troigis siajn kramfojn, ŝajnigante, ke <span class="subst" data-x="ŝi">ri</span> kolapsos, tiel ke oni sendis <span class="subst" data-x="ŝi">ri</span>n hejmen.</p>
  <p>Ni komencis disvastigi la sciigon en Xnet. Ni sendis ĝin retpoŝte al fidindaj amikoj, kaj tujmesaĝis ĝin al niaj konatoj. Ni vagis tra la ferdekoj kaj urboj de Risorta Rabado kaj diris al niaj samteamanoj. Donante al ĉiuj sufiĉe da informoj, por ke ili venu, sed ne tiom, ke la DHS ekvidu niajn kartojn, estis malfacile, sed mi kredis, ke mi trafis bonan kompromison.</p>
  <p><code>&gt; VAMPOSVARMO MORGAŬ</code></p>
  <p><code>&gt; Se vi estas gotikulo, vestu vin feste. Se vi ne estas gotikulo, trovu gotikulon kaj pruntu vestojn. Pensu vampire.</code></p>
  <p><code>&gt; La ludo komenciĝos akurate je la oka matene. Estu surloke kaj preta por asigniĝi al teamo. La ludo daŭros 30 minutojn, do vi havos amason da tempo por atingi la lernejon poste.</code></p>
  <p><code>&gt; La lokon ni malkaŝos morgaŭ. Sendu vian publikan ŝlosilon al m1k3y@<span class="subst" data-x="frat">gefrat</span>eto.piratpartio.org.se kaj kontrolu viajn retpoŝton je la sepa por informiĝi. Se tio estas por vi tro frua horo, maldormu la tutan nokton. Tion ni faros.</code></p>
  <p><code>&gt; Ĉi tio estos via plej bona amuziĝo de la jaro, garantiite.</code></p>
  <p><code>&gt; Kredu tion.</code></p>
  <p><code>&gt; M1k3y</code></p>
  <p>Poste mi sendis mallongan mesaĝon al Masha.</p>
  <p><code>&gt; Morgaŭ</code></p>
  <p><code>&gt; M1k3y</code></p>
  <p>Post minuto, <span class="subst" data-x="ŝi">ri</span> retmesaĝis responde:</p>
  <p><code>&gt; Tion mi supozis. VampoSvarmo, ĉu? Vi laboras rapide. Surmetu ruĝan ĉapelon. Vojaĝu malpeze.</code></p>
  <p class="steletoj">* * *</p>
  <p>Kion oni kunportas, kiam oni ekfuĝas? Mi jam portis sufiĉe da pezaj sakoj dum sufiĉe da skoltaj tendaroj por scii, ke ĉiu gramo aldonita tranĉas oniajn ŝultrojn per la tuta disprema forto de gravito kun ĉiu paŝo, kiun oni faras – ĝi ne estas nur unu gramo; ĝi estas unu gramo portata dum miliono da paŝoj. Ĝi estas tuno.</p>
  <p>“Ĝuste”, diris Ange. “Prudente. Kaj oni ankaŭ neniam kunportas pli da vestaĵoj ol por tri tagoj. Eblas tralavi aferojn en lavujo. Pli bone havi makulon sur la T-ĉemizo ol valizon tro grandan kaj pezan por meti sub aviadilan seĝon.”</p>
  <p><span class="subst" data-x="Ŝi">Ri</span> eltiris fortikan nilonan kurieran sakon, kies rimeno transiris <span class="subst" data-x="ŝi">ri</span>an bruston, inter <span class="subst" data-x="ŝi">ri</span>aj mamoj – kio iom ŝvitigis min – kaj pendis diagonale sur <span class="subst" data-x="ŝi">ri</span>a dorso. Estis multe da spaco ene, kaj <span class="subst" data-x="ŝi">ri</span> metis ĝin sur la liton. Nun <span class="subst" data-x="ŝi">ri</span> amasigis vestojn apud ĝi.</p>
  <p>“Mi taksas, ke tri T-ĉemizoj, pantalono, mallonga pantalono, subvestoj por tri tagoj, tri paroj da ŝtrumpetoj kaj pulovero sufiĉos.”</p>
  <p><span class="subst" data-x="Ŝi">Ri</span> elŝutis la enhavon de sia sportosako kaj serĉis siajn tualetaĵojn. “Mi devos memori enŝovi mian dentobroson morgaŭ matene antaŭ ol ekiri al la Civila Centro.”</p>
  <p>Rigardi <span class="subst" data-x="ŝi">ri</span>n paki estis impone. <span class="subst" data-x="Ŝi">Ri</span> faris tiel senkompate. Estis ankaŭ timige – ĝi komprenigis al mi, ke la sekvan tagon mi foriros. Eble por longa tempo. Eble por ĉiam.</p>
  <p>“Ĉu mi kunportu mian Xbox?” <span class="subst" data-x="ŝi">ri</span> demandis. “Mi havas amason da aferoj sur la disko, notojn kaj skizojn kaj retmesaĝojn. Mi ne volus, ke ĝi venu en malĝustajn manojn.”</p>
  <p>“Ĉio estas ĉifrita”, mi diris. “Tio estas normala ĉe Paranoja Xbox. Lasu la Xbox ĉi tie. Estos multaj aliaj en Los-Anĝeleso. Kreu nur konton ĉe la Piratpartio kaj sendu kopion de via disko al vi mem. Mi faros same, kiam mi venos hejmen.”</p>
  <p><span class="subst" data-x="Ŝi">Ri</span> faris tiel, kaj envicigis la retmesaĝon. Necesos kelkaj horoj, por ke ĉiuj datenoj premu sin tra la sendrata reto de <span class="subst" data-x="ŝi">ri</span>a najbaro kaj ekflugu al Svedio.</p>
  <p>Poste <span class="subst" data-x="ŝi">ri</span> fermis la klapon de la sako kaj streĉis la kunpremajn rimenojn. Pendis nun io kun la grando de piedpilka pilko sur <span class="subst" data-x="ŝi">ri</span>a dorso, kaj mi rigardis ĝin admire. <span class="subst" data-x="Ŝi">Ri</span> povus nun marŝi laŭ la strato kun tio sub la ŝultro, kaj neniu atentus – <span class="subst" data-x="ŝi">ri</span> aspektis, kvazaŭ <span class="subst" data-x="ŝi">ri</span> survojus al la lernejo.</p>
  <p>“Ankoraŭ unu aferon”, <span class="subst" data-x="ŝi">ri</span> diris, kaj iris al sia noktotableto kaj elprenis la kondomojn. <span class="subst" data-x="Ŝi">Ri</span> elprenis ilin el la skatolo, malfermis la sakon kaj enŝovis ilin, kaj poste frapetis mian pugon.</p>
  <p>“Kaj nun?” mi diris.</p>
  <p>“Nun ni iras al via hejmo kaj pretigas viajn aferojn. Venis tempo, ke mi renkontu viajn <span class="subst" data-x="patr">gepatr</span>ojn, ĉu ne?”</p>
  <p><span class="subst" data-x="Ŝi">Ri</span> lasis la sakon inter la amasoj da vestaĵoj kaj rubaĵoj, kiuj kuŝis ĉie sur la planko. <span class="subst" data-x="Ŝi">Ri</span> estis preta turni la dorson al ĉio, foriri, nur por esti kun mi. Nur por subteni nian aferon. Tio kuraĝigis ankaŭ min.</p>
  <p class="steletoj">* * *</p>
  <p>Panjo jam estis hejme, kiam mi alvenis. <span class="subst" data-x="Ŝi">Ri</span> havis sian tekokomputilon malfermita sur la kuireja tablo kaj respondis retmesaĝojn, dum <span class="subst" data-x="ŝi">ri</span> parolis en kapaŭdilon konektitan al ĝi, helpante iun kompatindan jorkŝiranon kaj <span class="subst" data-x="li">ri</span>an familion kutimiĝi al la vivo en Luiziano.</p>
  <p>Mi venis tra la pordo, kaj Ange sekvis, ridetante kiel frenezulo, sed tenante mian manon tiel forte, ke mi povis senti miajn ostojn kunmueliĝi. Mi ne sciis, pri kio <span class="subst" data-x="ŝi">ri</span> tiom maltrankvilis. Ne estis tiel, ke <span class="subst" data-x="ŝi">ri</span> pasigos multe da tempo kun miaj <span class="subst" data-x="patr">gepatr</span>oj post ĉi tio, eĉ se ĉio iros malbone.</p>
  <p>Panjo finis la konversacion kun la jorkŝirano, kiam ni envenis.</p>
  <p>“Saluton, Marcus”, <span class="subst" data-x="ŝi">ri</span> diris, kisante min sur la vango. “Kaj kiu estas ĉi tiu?”</p>
  <p>“Panjo, jen Ange. Ange, jen mia panjo, Lillian.” Panjo ekstaris kaj brakumis Ange.</p>
  <p>“Estas tre bone renkonti vin, kara”, <span class="subst" data-x="ŝi">ri</span> diris, rigardante <span class="subst" data-x="ŝi">ri</span>n de supre ĝis malsupre. Ange aspektis tre akcepteble, mi pensas. <span class="subst" data-x="Ŝi">Ri</span> vestis sin bone, kaj ne atentokapte, kaj oni povis ekscii, kiel inteligenta <span class="subst" data-x="ŝi">ri</span> estas, nur vidante <span class="subst" data-x="ŝi">ri</span>n.</p>
  <p>“Estas plezure renkonti vin, <span class="subst" data-x="sior(iĉ)">sior</span>o Yallow”, <span class="subst" data-x="ŝi">ri</span> diris. <span class="subst" data-x="Ŝi">Ri</span> sonis tre memfide kaj memcerte. Multe pli bone, ol estis mi, kiam mi renkontis <span class="subst" data-x="ŝi">ri</span>an panjon.</p>
  <p>“Mia nomo estas Lillian, kara”, <span class="subst" data-x="ŝi">ri</span> diris. <span class="subst" data-x="Ŝi">Ri</span> registris ĉiun detaleton. “Ĉu vi restos por vespermanĝi?”</p>
  <p>“Mi tre ŝatus tion”, <span class="subst" data-x="ŝi">ri</span> diris.</p>
  <p>“Ĉu vi manĝas viandon?” Panjo kutimiĝis al la vivo en Kalifornio.</p>
  <p>“Mi manĝas ĉion, kio ne manĝas min unue”, <span class="subst" data-x="ŝi">ri</span> diris.</p>
  <p>“<span class="subst" data-x="Ŝi">Ri</span> estas fanatikulo pri spica saŭco”, mi diris. “Vi povus doni al <span class="subst" data-x="ŝi">ri</span> malnovajn pneŭojn, kaj <span class="subst" data-x="ŝi">ri</span> manĝus ilin, se <span class="subst" data-x="ŝi">ri</span> povus kovri ilin per meksika saŭco.”</p>
  <p>Ange frapetis min je la ŝultro.</p>
  <p>“Mi intencis mendi tajan manĝaĵon”, diris Panjo. “Mi aldonos du el iliaj kvinkapsikaj manĝoj al la mendo.”</p>
  <p>Ange dankis <span class="subst" data-x="ŝi">ri</span>n ĝentile, kaj Panjo ekokupiĝis en la kuirejo, alportante al ni glasojn da suko kaj teleron da keksoj kaj demandante trifoje, ĉu ni deziras teon. Mi tordiĝis iomete.</p>
  <p>“Dankon, Panjo”, mi diris. “Ni iras supren por tempeto.”</p>
  <p>Panjo mallarĝigis la okulojn dum sekundo, poste ridetis denove. “Kompreneble”, <span class="subst" data-x="ŝi">ri</span> diris. “Via <span class="subst" data-x="patr'iĉ">patriĉ</span>o revenos post unu horo; ni manĝu tiam.”</p>
  <p>Mi havis miajn vampiraĵojn ŝovitajn en la malantaŭo de mia ŝranko. Mi lasis al Ange trarigardi ilin, dum mi trarigardis miajn vestojn. Mi veturos nur ĝis Los-Anĝeleso. Oni havos vendejojn tie, kun ĉiuj vestoj, kiujn mi povus bezoni. Mi devis nur kunmeti tri aŭ kvar plej ŝatatajn T-ĉemizojn kaj plej ŝatatan ĝinzon, tubon da senodorigilo, rulon da dentofadeno.</p>
  <p>“Monon!” mi diris.</p>
  <p>“Jes”, <span class="subst" data-x="ŝi">ri</span> diris. “Mi volis elpurigi mian bankokonton sur la vojo hejmen per bankaŭtomato. Mi havas eble kvincent ŝparitaj.”</p>
  <p>“Ĉu vere?”</p>
  <p>“Por kio mi elspezu ilin?” <span class="subst" data-x="ŝi">ri</span> diris. “Ekde Xnet mi eĉ ne devis pagi por retservo.”</p>
  <p>“Mi pensas, ke mi havas ĉirkaŭ tricent.”</p>
  <p>“Do jen. Elprenu ĝin survoje al la Civila Centro en la mateno.”</p>
  <p>Mi havis grandan librosakon, kiun mi uzis, kiam mi trenis grandan ekipaĵon tra la urbo. Ĝi estis malpli atentokapta ol mia tenduma sako. Ange trairis miajn aferojn senkompate kaj maldensigis ilin ĝis <span class="subst" data-x="ŝi">ri</span>aj plej ŝatataj aferoj.</p>
  <p>Kiam ĝi estis pakita kaj sub mia lito, ni ambaŭ sidiĝis.</p>
  <p>“Ni devos ellitiĝi vere frue morgaŭ”, <span class="subst" data-x="ŝi">ri</span> diris.</p>
  <p>“Jes, granda tago.”</p>
  <p>La plano estis morgaŭ dissendi mesaĝojn pri pluraj falsaj vamposvarmaj lokoj, direktante homojn al solecaj lokoj kelkajn minutojn piede de la Civila Centro. Ni eltranĉos ŝprucfarbajn ŝablonojn por fari la tekston VAMPOSVARMO CIVILA CENTRO → →, kiujn ni uzos ĉe tiuj lokoj ĉirkaŭ la kvina matena. Tio malebligos al la DHS ŝlosi la Civilan Centron, antaŭ ol ni alvenos. Mi pretigis la mesaĝaŭtomaton por dissendi la mesaĝojn je la sepa – mi lasos mian Xbox ŝaltita, kiam mi eliros.</p>
  <p>“Kiel longe …” <span class="subst" data-x="Ŝi">Ri</span> ne finis.</p>
  <p>“Pri tio ankaŭ mi demandas min”, mi diris. “Eble estos longa tempo, mi supozas. Sed kiu scias? Ĉe la apero de la artikolo de Barbara …” Mi envicigis retmesaĝon ankaŭ al <span class="subst" data-x="ŝi">ri</span> por la sekva mateno … “kaj ĉio alia, eble post du semajnoj ni estos herooj.”</p>
  <p>“Eble”, <span class="subst" data-x="ŝi">ri</span> diris kaj suspiris.</p>
  <p>Mi metis brakon ĉirkaŭ <span class="subst" data-x="ŝi">ri</span>n. <span class="subst" data-x="Ŝi">Ri</span>aj ŝultroj tremis.</p>
  <p>“Mi timegas”, mi diris. “Mi pensas, ke estus freneze ne timegi.”</p>
  <p>“Jes”, <span class="subst" data-x="ŝi">ri</span> diris. “Jes.”</p>
  <p>Panjo vokis nin al la vespermanĝo. Paĉjo premis la manon de Ange. <span class="subst" data-x="Li">Ri</span> aspektis nerazite kaj maltrankvile, kiel <span class="subst" data-x="li">ri</span> ĉiam aspektis, de kiam ni iris paroli kun Barbara, sed ĉe la ekvido de Ange parto de la malnova Paĉjo revenis. Ange kisis <span class="subst" data-x="li">ri</span>n sur la vango, kaj Paĉjo insistis, ke <span class="subst" data-x="ŝi">ri</span> nomu <span class="subst" data-x="li">ri</span>n Drew.</p>
  <p>La vespermanĝo estis fakte tre bona. La glacio rompiĝis, kiam Ange elprenis sian spicigan ŝprucbotelon kaj pritraktis sian teleron, kaj klarigis pri la skalo de Scoville. Paĉjo provis forketon da <span class="subst" data-x="ŝi">ri</span>a manĝo kaj forstumblis en la kuirejon por trinki litron da lakto. Kredu aŭ ne kredu, Panjo pretis provi ĝin post tio kaj donis ĉian impreson ŝati ĝin. Montriĝis, ke Panjo estas nemalkovrita mirinfano de spicaj manĝaĵoj, natura talentulo.</p>
  <p>Antaŭ ol <span class="subst" data-x="ŝi">ri</span> foriris, Ange premis la ŝprucbotelon en la manon de Panjo. “Mi havas alian hejme”, <span class="subst" data-x="ŝi">ri</span> diris. Mi vidis <span class="subst" data-x="ŝi">ri</span>n paki ĝin en sian dorsosakon. “Vi ŝajnas la speco de homo, kiu havu tian aferon.”</p>
</section>

  </body>
</html>
