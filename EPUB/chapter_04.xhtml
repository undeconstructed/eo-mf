<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 4</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_04">
  <h2>Ĉapitro 4</h2>
  <p>Ili rekatenis min kaj rekovris mian kapon kaj lasis min tie. Post longa tempo, la kamiono ekmoviĝis, ruliĝante alvale, kaj poste oni retiris min sur la piedojn. Mi tuj kolapsis. Miaj kruroj estis tiel endormiĝintaj, ke ili sentiĝis kiel glaciblokoj, escepte miajn genuojn, kiuj estis ŝvelintaj kaj sentemaj pro la multaj horoj da genuado.</p>
  <p>Manoj kaptis miajn ŝultrojn kaj piedojn, kaj mi estis levita kiel sako da terpomoj. Aŭdiĝis malklaraj voĉoj ĉirkaŭ mi. Iu ploris. Iu blasfemis.</p>
  <p>Oni portis min mallongan distancon kaj poste demetis min kaj rekatenis min al alia ferstango. Miaj genuoj ne plu povis subteni min, do mi falis antaŭen kaj trovis min tordita sur la tero kiel breco, tirante kontraŭ la ĉenoj, kiuj tenis miajn manradikojn.</p>
  <p>Kaj poste ni ekmoviĝis denove, sed ĉi-foje tio ne sentiĝis kiel veturi en kamiono. Sub mi la planko milde balanciĝis kaj vibradis pro pezaj dizelaj motoroj, kaj mi ekkomprenis, ke mi estas sur ŝipo! Mia stomako glaciiĝis. Oni forportis min de Usono al <em>alia loko</em>, kaj kiu sciis, damne, kie estas tiu loko? Mi jam timis antaŭe, sed ĉi tiu penso <em>teruris</em> min, lasis min paralizita kaj senparola pro timo. Mi komprenis, ke eble mi neniam revidos miajn <span class="subst" data-x="patr">gepatr</span>ojn, kaj iom da vomaĵo ekbrulis en mia gorĝo. La sako super mia kapo plifermiĝis sur min, kaj mi apenaŭ povis spiri – sento, kiun plifortigis la stranga pozicio, en kiun mi estis tordita.</p>
  <p>Sed bonŝance ni ne restis longe sur la akvo. Tio sentiĝis kiel horo, sed mi scias nun, ke ĝi daŭris nur dek kvin minutojn, kaj tiam mi sentis nin endokiĝi, sentis paŝojn sur la ferdekoj ĉirkaŭ mi, kaj sentis, kiel oni malkatenis aliajn kaptitojn kaj forportis aŭ forkondukis ilin. Kiam ili venis por mi, mi provis restariĝi, sed mi ne povis, kaj ili portis min, senpersone, krude.</p>
  <p>Kiam ili forigis la sakon, mi estis en ĉelo.</p>
  <p>La ĉelo estis malnova kaj kaduka kaj odoris kiel aero ĉe la maro. Estis unu fenestro, tre alte, kaj rustiĝintaj ferstangoj gardis ĝin. Estis ankoraŭ mallume ekstere. Troviĝis littuko sur la planko, kaj eta metala klozeto sen sidilo, enkonstruita en la muro. La gardisto, kiu forigis la sakon, larĝe ridetis al mi kaj fermis la solidan ŝtalan pordon malantaŭ si.</p>
  <p>Mi delikate masaĝis miajn krurojn, siblante dum la sango refluis en ilin kaj en miajn manojn. Fine mi kapablis stari, kaj poste paŝi. Mi aŭdis aliajn homojn paroli, plori, krii. Ankaŭ mi kriis: “Jolu! Darryl! Vanessa!” Aliaj voĉoj en la ĉelaro same ekkriis, same elkriis nomojn kaj sakraĵojn. La plej proksimaj voĉoj sonis kiel ebriuloj freneziĝantaj ĉe stratangulo. Eble ankaŭ mi sonis tiel.</p>
  <p>Gardistoj kriis al ni, ke ni silentu, kaj tio nur igis ĉiujn kriegi pli laŭte. Fine ni ĉiuj hurlis, kriegante plenpulme, kriegante, ĝis la gorĝoj doloris. Kial ne? Kion ni povus perdi per tio?</p>
  <p class="steletoj">* * *</p>
  <p>La sekvan fojon, kiam ili venis por pridemandi min, mi estis malpurega kaj laca, soifa kaj malsata. La ino kun severa harfasono estis en la nova pridemanda komisiono, kaj ankaŭ tri grandaj iĉoj, kiuj transportis min kiel viandopecon. Unu estis nigrahaŭta, kaj la du aliaj estis blankhaŭtaj, kvankam unu eble estis hispandevena. Ĉiuj portis pafilojn. Estis kvazaŭ reklamo de Benneton krucita kun partio de Counter-Strike.</p>
  <p>Ili kondukis min el mia ĉelo kun la manradikoj kaj maleoloj kunligitaj per ĉenoj. Mi atentis la ĉirkaŭaĵon, dum ni iris. Mi aŭdis akvon ekstere kaj pensis, ke eble ni estas sur Alkatrazo – ĝi estis ja malliberejo, eĉ se ĝi estis turistejo jam de generacioj, la loko, kien oni iris por vidi, kie Al Capone kaj <span class="subst" data-x="li">ri</span>aj gangsteraj kunuloj plenumis sian puntempon. Sed mi jam iris al Alkatrazo en lerneja ekskurso. Ĝi estis malnova kaj rustiĝinta, mezepoka. Ĉi tiu loko sentiĝis, kvazaŭ ĝi datiĝis de la Dua Mondmilito, ne de la kolonia epoko.</p>
  <p>Strikodoj laserpresitaj sur glumarkoj estis metitaj sur ĉiu el la ĉelpordoj, kaj numeroj, sed krom tio estis nenia maniero ekscii, kiu aŭ kio troviĝas malantaŭ ili.</p>
  <p>La pridemanda ĉambro estis moderna, kun fluoreskaj lampoj, ergonomiaj seĝoj – sed ne por mi; mi ricevis faldeblan plastan ĝardenseĝon – kaj granda ligna tablo kiel por direktoraro. Spegulo kovris unu muron, ĝuste kiel en la policaj televidserioj, kaj mi supozis, ke iu rigardas de malantaŭ ĝi. La ino kun severa harfasono kaj <span class="subst" data-x="ŝi">ri</span>aj amikoj prenis por si kafon de urno sur flankotableto (en tiu momento mi volis elŝiri <span class="subst" data-x="ŝi">ri</span>an gorĝon per la dentoj kaj forpreni <span class="subst" data-x="ŝi">ri</span>an kafon), kaj poste surtabligis antaŭ mi ŝaŭmplastan tason da akvo – sen malŝlosi miajn manojn de malantaŭ mia dorso, do mi ne povus atingi ĝin. Ha, ha, ha.</p>
  <p>“Saluton, Marcus”, diris Severa Harfasono. “Kiel fartas via sinteno hodiaŭ?”</p>
  <p>Mi diris nenion.</p>
  <p>“Ĉi tio ne estas la plej malbona, kio okazos, sciu”, <span class="subst" data-x="ŝi">ri</span> diris. “Ĉi tio estas la plej <em>bona</em>, kio okazos, ekde nun. Eĉ kiam vi diros al ni, kion ni volas scii, eĉ se tio konvinkos nin, ke vi estis nur en malĝusta loko en malĝusta tempo, vi estas nun homo markita. Ni observos vin, kien ajn vi iros, kaj kion ajn vi faros. Vi kondutis, kvazaŭ vi volis kaŝi ion, kaj ni ne ŝatas tion.”</p>
  <p>Estas mizere, sed mia cerbo povis pensi pri nenio alia krom tiu frazero, “konvinki nin, ke vi estis en malĝusta loko en malĝusta tempo”. Ĉi tio estis la plej malbona afero, kiu iam okazis al mi. Mi neniam antaŭe jam fartis tiel malbone aŭ tiom timis. Tiuj vortoj, “en malĝusta loko en malĝusta tempo”, tiuj ses vortoj, ili similis al savoŝnuro pendanta antaŭ mi, dum mi baraktis por resti super la akvo.</p>
  <p>“Ha lo, Marcus?” <span class="subst" data-x="ŝi">ri</span> klakigis la fingrojn antaŭ mia vizaĝo. “Ĉi tie, Marcus.” Sur <span class="subst" data-x="ŝi">ri</span>a vizaĝo montriĝis rideto, kaj mi malamis min pro tio, ke mi lasis <span class="subst" data-x="ŝi">ri</span>n vidi mian timon. “Marcus, via situacio povus iĝi multe pli malbona ol nun. Ĉi tiu ne estas la plej malbona loko, en kiun ni povas meti vin, eĉ ne iomete simila.” <span class="subst" data-x="Ŝi">Ri</span> metis manon sub la tablon kaj eltiris valizeton, kiun <span class="subst" data-x="ŝi">ri</span> klakmalfermis. El ĝi <span class="subst" data-x="ŝi">ri</span> prenis mian telefonon, mian rofido-pafilon/klonilon, mian retsignaltrovilon, kaj miajn poŝmemorilojn. <span class="subst" data-x="Ŝi">Ri</span> demetis ilin sur la tablon, unu post alia.</p>
  <p>“Jen kion ni volas de vi. Vi malŝlosu por ni la telefonon hodiaŭ. Se vi faros tion, vi ricevos korto- kaj ban-privilegiojn. Vi rajtos duŝiĝi kaj ĉirkaŭpromeni en la korto. Morgaŭ ni rekondukos vin kaj petos vin malĉifri la datenojn sur ĉi tiuj memorkartoj. Farinte tion, vi rajtos manĝi en la manĝejo. La sekvan tagon, ni petos viajn retpoŝtopasvortojn, kaj tio donos al vi bibliotekan privilegion.”</p>
  <p>La vorto “ne” sidis sur miaj lipoj, kiel rukto, kiu penas eskapi, sed ĝi ne volis elveni. “Kial?” elvenis anstataŭ ĝi.</p>
  <p>“Ni volas esti certaj, ke vi estas tio, kio vi ŝajnas. Temas pri via sekureco, Marcus. Ni supozu, ke vi estas senkulpa. Eble vi estas senkulpa, kvankam mi ne povas imagi, kial senkulpulo tiel agus, kvazaŭ <span class="subst" data-x="ri">ri</span> volus tiom kaŝi. Sed ni supozu: vi povus esti sur tiu ponto, kiam ĝi eksplodis. Viaj <span class="subst" data-x="patr">gepatr</span>oj povus esti tie. Viaj amikoj. Ĉu vi ne volas, ke ni kaptu la homojn, kiuj atakis vian hejmon?”</p>
  <p>Estas strange, sed kiam <span class="subst" data-x="ŝi">ri</span> parolis pri tio, ke mi ricevus “privilegiojn”, tio timigis min ĝis submetiĝo. Mi sentis, kvazaŭ mi estus farinta <em>ion</em> por alveni tie, kie mi estis, kvazaŭ eble estus parte mia kulpo, kvazaŭ mi povus fari ion por ŝanĝi mian situacion.</p>
  <p>Sed tuj, kiam <span class="subst" data-x="ŝi">ri</span> ŝaltiĝis al tiuj sensencaĵoj pri “sekureco”, mia kuraĝo revenis. “<span class="subst" data-x="Sior(in)">Sior</span>o,” mi diris, “vi parolas pri atako kontraŭ mia hejmo, sed laŭ tio, kion mi vidas, vi estas la solaj, kiuj atakis min en lasta tempo. Mi kredis, ke mi vivas en lando kun konstitucio. Mi kredis, ke mi vivas en lando, kie mi havas <em>rajtojn</em>. Vi parolas pri defendi mian liberecon per disŝirado de la Deklaro de Rajtoj.”</p>
  <p>Esprimo de agaciĝo vidiĝis dummomente sur <span class="subst" data-x="ŝi">ri</span>a vizaĝo, kaj poste malaperis. “Tiel melodrame, Marcus. Neniu atakis vin. Vi estas retenita de la registaro de via lando, dum ni serĉas detalojn pri la plej severa terorisma atako iam farita sur nia nacia teritorio. Vi tenas la povon helpi nin konduki ĉi tiun militon kontraŭ la malamikoj de nia nacio. Ĉu vi volas konservi la Deklaron de Rajtoj? Helpu nin malebligi al malbonuloj eksplodigi vian urbon. Kaj nun vi havas precize tridek sekundojn por malŝlosi tiun telefonon, antaŭ ol mi resendos vin al via ĉelo. Ni devas hodiaŭ intervjui ankoraŭ multe da homoj.”</p>
  <p><span class="subst" data-x="Ŝi">Ri</span> rigardis sian brakhorloĝon. Mi skuadis la manojn, skuante la ĉenojn, kiuj malhelpis min elmeti la manon kaj malŝlosi la telefonon. Jes, mi faros ĝin. <span class="subst" data-x="Ŝi">Ri</span> diris al mi, kiu estas mia vojo al libereco – al la mondo, al miaj <span class="subst" data-x="patr">gepatr</span>oj – kaj tio donis al mi esperon. Kaj ĵus <span class="subst" data-x="ŝi">ri</span> minacis forsendi min, forpreni min de tiu vojo, kaj mia espero frakasiĝis, kaj mi povis pensi pri nenio alia krom tio, kiel reiri sur ĝin.</p>
  <p>Do mi skuadis la manojn, volante atingi mian telefonon kaj malŝlosi ĝin por <span class="subst" data-x="ŝi">ri</span>, kaj <span class="subst" data-x="ŝi">ri</span> nur rigardis min malvarme, kontrolante sian brakhorloĝon.</p>
  <p>“La pasvorto”, mi diris, ekkomprenante finfine, kion <span class="subst" data-x="ŝi">ri</span> volis de mi. <span class="subst" data-x="Ŝi">Ri</span> volis, ke mi diru ĝin laŭte, ĉi tie, kie <span class="subst" data-x="ŝi">ri</span> povos registri ĝin, kie <span class="subst" data-x="ŝi">ri</span>aj amikoj povos aŭdi ĝin. <span class="subst" data-x="Ŝi">Ri</span> ne volis, ke mi nur malŝlosu la telefonon. <span class="subst" data-x="Ŝi">Ri</span> volis, ke mi submetiĝu al <span class="subst" data-x="ŝi">ri</span>. Ke mi donu al <span class="subst" data-x="ŝi">ri</span> ĉian povon. Ke mi fordonu ĉiun sekreton, mian tutan privatecon. “La pasvorto”, mi diris denove, kaj poste mi diris al <span class="subst" data-x="ŝi">ri</span> la pasvorton. Dio helpu min; mi submetiĝis al <span class="subst" data-x="ŝi">ri</span>a volo.</p>
  <p><span class="subst" data-x="Ŝi">Ri</span> permesis al si modestan rideton, kiu devas esti <span class="subst" data-x="ŝi">ri</span>a glaci<span class="subst" data-x="reĝ'in">reĝin</span>a ekvivalento de venkodanco ĉe golo, kaj la gardistoj forkondukis min. Dum la pordo fermiĝis, mi vidis <span class="subst" data-x="ŝi">ri</span>n kliniĝi super la telefono kaj klavi la pasvorton.</p>
  <p>Mi ŝatus diri, ke mi antaŭvidis ĉi tiun eblon kaj anticipe kreis falsan pasvorton, kiu malŝlosas tute sendanĝeran dividaĵon de mia telefono, sed mi estis eĉ ne iomete tiel paranoja/ruza.</p>
  <p>Vi eble scivolas nun, kiajn mallumajn sekretojn mi havis ŝlositaj en mia telefono kaj memorkartoj kaj retpoŝto. Mi estas ja nur infano.</p>
  <p>La vero estas, ke mi havis ĉion por kaŝi, kaj nenion. De mia telefono kaj miaj memorkartoj oni povus akiri sufiĉe bonan ideon, kiuj estis miaj amikoj, kion mi opiniis pri ili, ĉiuj malsaĝaĵoj, kiujn ni faris. Oni povus legi la protokolojn de ĉiuj elektronikaj disputoj, kiujn ni faris, kaj la elektronikaj reakordiĝoj, kiujn ni atingis.</p>
  <p>Sciu, mi ne forviŝas aferojn. Kial mi forviŝu? Komputila memoro estas malmultekosta, kaj oni neniam scias, kiam oni volos reviziti tiujn aferojn. Speciale la stultaĵojn. Vi konas ja tiun senton, kiun oni ekhavas kelkfoje, kiam oni sidas en trajno, kaj tie estas neniu, al kiu oni povas paroli, kaj oni subite rememoras iun amaran disputon, iun fian aferon, kiun oni diris? Nu, ĝi ĝenerale neniam estas tiel malbona, kiel oni memoras ĝin. La ebleco reviziti kaj revidi ĝin estas bonega maniero rememorigi sin, ke oni ne estas tiel fia homo, kiel oni pensas. Darryl kaj mi supervivis pli da disputoj, ol mi povas nombri.</p>
  <p>Sed jen ne ĉio. Mi scias, ke mia telefono estas privata. Mi scias, ke miaj memorkartoj estas privataj. Tiel estas pro kriptaĵoscienco: ĉifrado de mesaĝoj. La matematiko, kiu subkuŝas ĉifrojn, estas bona kaj solida, kaj vi kaj mi povas uzi la samajn ĉifrojn, kiujn uzas bankoj kaj la Nacia Sekureca Agentejo. Ekzistas nur unu speco de ĉifrado, kiun oni uzas: ĉifroj, kiuj estas publikaj, nefermitaj, kaj uzeblaj por ĉiuj. Jen kiel oni scias, ke ili funkcias.</p>
  <p>Troviĝas io tre liberiga en tio, ke oni havas angulon de sia vivo, kiu estas vere <em>onia</em>, kiun neniu alia povas vidi. Tio similas iomete al nudeco aŭ feki. Ĉiu nudiĝas de tempo al tempo. Ĉiu devas sidi sur klozeto. En neniu el tiuj aferoj troviĝas io hontinda, devia aŭ stranga. Tamen, se mi dekretus, ke ekde nun, en ĉiu okazo, kiam vi volos solide ekskrementi, vi devos fari tion en vitra ĉambro starigita en la mezo de Times Square, kaj vi devos esti tute nuda?</p>
  <p>Eĉ se oni havas nenion malĝustan aŭ strangan ĉe sia korpo – kaj kiom el ni povas diri tion? – oni devus esti iom stranga por ŝati tiun ideon. La plej multaj el ni forkurus kriante. La plej multaj el ni entenus ĝin, ĝis ni eksplodus.</p>
  <p>Ne temas pri fari ion hontindan. Temas pri fari ion <em>privatan</em>. Temas pri tio, ke via vivo apartenas al <em>vi</em>.</p>
  <p>Tion ili forprenis de mi, pecon post peco. Dum mi remarŝis al mia ĉelo, revenis al mi tiu sento, ke mi meritas ĝin. Mi rompis multajn regulojn en mia vivo, kaj mi eskapis la sekvojn, plejparte. Eble ĉi tio estas justeco. Eble ĉi tio estas mia pasinteco, kiu revenas al mi. Ja mi troviĝis tie, kie mi estis, en la Fileo, ĉar mi forkuris de la lernejo.</p>
  <p>Mi ricevis mian duŝon. Mi rajtis promeni ĉirkaŭ la korto. Supre estis peco da ĉielo, kaj la odoro estis kiel en la Golfa Regiono, sed krom tio mi havis nenian ideon, kie oni tenis min. Neniuj aliaj kaptitoj vidiĝis dum miaj promenperiodoj, kaj mi multe enuis pri marŝado en cirkloj. Mi streĉis la orelojn por kapti iun sonon, kiu eble helpus min kompreni, kio estas ĉi tiu loko, sed mi aŭdis nenion krom veturilo de tempo al tempo, kelkajn forajn konversaciojn, aviadilon, kiu surteriĝis ie proksime.</p>
  <p>Ili rekondukis min al mia ĉelo kaj manĝigis min, per duono de salamopasteĉo el Goat Hill Pizza, kiun mi bone konis, supre sur Potrero-Monteto. La kartono kun sia konata grafikaĵo kaj san-franciska telefonnumero memorigis min, ke antaŭ nur unu tago mi estis libera homo en libera lando, kaj ke mi nun estas kaptito. Mi konstante maltrankvilis pro Darryl kaj zorgis pri miaj aliaj amikoj. Eble ili kondutis pli helpeme kaj estis liberigitaj. Eble ili informis miajn <span class="subst" data-x="patr">gepatr</span>ojn, kaj tiuj furioze telefonas al ĉiuj.</p>
  <p>Eble ne.</p>
  <p>La ĉelo estis nekredeble senornama, malplena kiel mia animo. Mi fantaziis, ke la muro antaŭ mia liteto estus ekrano, ke mi povus nun komputilumi, malfermi la ĉelpordon. Mi fantaziis pri mia labortablo kaj la tieaj projektoj – la malnovaj ladskatoloj, kiujn mi transformas en malriĉulan ĉirkaŭ-sonan sistemon, la kajtokamerao por aerfotado, kiun mi konstruas, mia memfarita tekokomputilo.</p>
  <p>Mi volis foriri de tie. Mi volis reiri hejmen kaj rehavi miajn amikojn, mian lernejon, miajn <span class="subst" data-x="patr">gepatr</span>ojn, mian vivon. Mi volis povi iri, kien mi volas, kaj ne resti fiksita, paŝante kaj paŝante kaj paŝante.</p>
  <p class="steletoj">* * *</p>
  <p>Ili prenis miajn pasvortojn por miaj USB-memoriloj post tio. Tiuj tenis kelkajn interesajn mesaĝojn, kiujn mi elŝutis el iu aŭ alia reta diskutejo, kelkajn babilprotokolojn, en kiuj homoj helpis min pri kelkaj scioj, kiujn mi bezonis por fari la aferojn, kiujn mi faris. Troviĝis tie nenio, kion oni ne povus trovi per Guglo, kompreneble, sed mi ne pensis, ke tio estos kalkulita miafavore.</p>
  <p>Mi ricevis promenon refoje en tiu posttagmezo, kaj ĉi-foje troviĝis aliaj homoj en la korto, kiam mi alvenis, kvar iĉoj kaj du inoj, de ĉiaj aĝoj kaj etnaj devenoj. Mi supozas, ke multaj homoj faris aferojn por perlabori siajn “privilegiojn”.</p>
  <p>Ili donis al mi duonhoron, kaj mi provis ekkonversacii kun la plej normalaspekta el la aliaj kaptitoj, nigrahaŭtulo proksimume miaaĝa kun mallonga afrika harfasono. Sed kiam mi prezentis min kaj proponis mian manon, <span class="subst" data-x="li">ri</span> direktis la okulojn al la kameraoj minace fiksitaj en la anguloj de la korto kaj plu marŝadis, neniam ŝanĝinte la mienon.</p>
  <p>Sed tiam, tuj antaŭ ol ili vokis mian nomon kaj rekondukis min en la konstruaĵon, la pordo malfermiĝis, kaj elvenis … Vanessa! Neniam mi pli ĝojis ekvidi amikan vizaĝon. <span class="subst" data-x="Ŝi">Ri</span> aspektis lace kaj malbonhumore, sed ne vundite, kaj kiam <span class="subst" data-x="ŝi">ri</span> ekvidis min, <span class="subst" data-x="ŝi">ri</span> elkriis mian nomon kaj kuris al mi. Ni forte brakumis nin, kaj mi konstatis, ke mi tremas. Tiam mi konstatis, ke ankaŭ <span class="subst" data-x="ŝi">ri</span> tremis.</p>
  <p>“Ĉu vi fartas bone?” <span class="subst" data-x="ŝi">ri</span> diris, tenante min per etenditaj brakoj.</p>
  <p>“Mi fartas bone”, mi diris. “Ili diris al mi, ke ili ellasos min, se mi donos al ili miajn pasvortojn.”</p>
  <p>“Ili konstante demandas min pri vi kaj Darryl.”</p>
  <p>Aŭdiĝis voĉo, bruegante tra la laŭtparolilo, kriante al ni, ke ni ĉesu paroli, nur promenu, sed ni ignoris ĝin.</p>
  <p>“Respondu al ili”, mi diris, rapide. “Kion ajn ili demandas, respondu. Se tio liberigos vin.”</p>
  <p>“Kiel fartas Darryl kaj Jolu?”</p>
  <p>“Mi ne vidis ilin.”</p>
  <p>La pordo batmalfermiĝis, kaj kvar grandaj gardistoj elsvarmis. Du prenis min, kaj du prenis Vanessa. Ili premis min sur la teron kaj forturnis mian kapon de Vanessa, sed mi aŭdis <span class="subst" data-x="ŝi">ri</span>n ricevi la saman traktadon. Plastaj mankatenoj ĉirkaŭiris miajn manradikojn, kaj poste ili tiris min sur la piedojn kaj rekondukis min al mia ĉelo.</p>
  <p>Nenia vespermanĝo venis en tiu nokto. Nenia matenmanĝo en la sekva mateno. Neniu venis por konduki min al la pridemanda ĉambro por eltiri de mi pliajn sekretojn. La plastaj mankatenoj ne estis forigitaj, kaj miaj ŝultroj brulis, poste doloris, poste sensentiĝis, poste brulis denove. Mi perdis ĉiajn sentojn en miaj manoj.</p>
  <p>Mi devis pisi. Mi ne povis malligi mian pantalonon. Mi vere, vere devis pisi.</p>
  <p>Mi pisis en la pantalono.</p>
  <p>Ili venis por mi post tio, kiam la varma piso jam malvarmiĝis kaj gluis mian jam malpuregan ĝinzon al miaj kruroj. Ili venis por mi kaj marŝigis min laŭ la longa koridoro garnita per pordoj, en kiu ĉiu pordo havis sian propran strikodon, kaj ĉiu strikodo sian kaptiton, kiel mi. Ili marŝigis min laŭ la koridoro kaj kondukis min en la pridemandan ĉambron, kaj estis kvazaŭ alia planedo, kiam mi eniris tien, mondo, kie la aferoj estis normalaj, kie ĉio ne odoraĉis je piso. Mi sentis min tiel malpura kaj hontoplena, kaj revenis al mi ĉiuj sentoj, ke mi meritas tion.</p>
  <p>La ino kun severa harfasono jam sidis tie. <span class="subst" data-x="Ŝi">Ri</span> estis perfekta: kun la haroj aranĝitaj kaj nur iomete da ŝminko. Mi flaris <span class="subst" data-x="ŝi">ri</span>an ŝampuon. <span class="subst" data-x="Ŝi">Ri</span> sulkis la nazon al mi. Mi sentis la honton leviĝi en mi.</p>
  <p>“Nu, vi estis tre malbrava infano, ĉu ne? Kaj ĉu vi ne estas malpurega?”</p>
  <p>Honto. Mi rigardis suben al la tablo. Mi ne povis elteni <span class="subst" data-x="ŝi">ri</span>an rigardon. Mi volis diri al <span class="subst" data-x="ŝi">ri</span> mian retpoŝtopasvorton kaj foriri.</p>
  <p>“Pri kio vi parolis kun via amiko en la korto?”</p>
  <p>Mi ekridis al la tablo. “Mi diris al <span class="subst" data-x="ŝi">ri</span>, ke <span class="subst" data-x="ŝi">ri</span> respondu viajn demandojn. Mi diris al <span class="subst" data-x="ŝi">ri</span>, ke <span class="subst" data-x="ŝi">ri</span> helpu.”</p>
  <p>“Do vi donas la ordonojn, ĉu?”</p>
  <p>Mi sentis la sangon ekkanti en miaj oreloj. “Mi petas”, mi diris. “Ni kune partoprenas <em>ludon</em>. Ĝi nomiĝas Haraĵuku-Frenezumo. Mi estas la <em>teamkapitano</em>. Ni ne estas teroristoj; ni estas lernejanoj. Mi ne donas al <span class="subst" data-x="ŝi">ri</span> ordonojn. Mi diris al <span class="subst" data-x="ŝi">ri</span>, ke ni devas esti <em>honestaj</em> kun vi, por ke ni povu klarigi ĉiajn suspektojn kaj eliri de ĉi tie.”</p>
  <p>Dum momento <span class="subst" data-x="ŝi">ri</span> diris nenion.</p>
  <p>“Kiel fartas Darryl?” mi diris.</p>
  <p>“Kiu?”</p>
  <p>“Darryl. Vi forprenis nin kune. Mia amiko. Iu ponardis <span class="subst" data-x="li">ri</span>n en la BART-stacio de Powell-Strato. Tial ni atendis tie supre. Por venigi al <span class="subst" data-x="li">ri</span> helpon.”</p>
  <p>“En tiu okazo, mi certas, ke <span class="subst" data-x="li">ri</span> fartas bone”, <span class="subst" data-x="ŝi">ri</span> diris.</p>
  <p>Mia stomako nodiĝis, kaj mi preskaŭ ekvomis. “Vi ne <em>scias</em>? Vi ne havas <span class="subst" data-x="li">ri</span>n ĉi tie?”</p>
  <p>“Kiun ni havas ĉi tie, kaj kiun ni ne havas ĉi tie, ne estas afero, kiun ni diskutos kun vi, iam ajn. Tio ne estas afero, kiun vi ekscios. Marcus, vi vidis, kio okazas, kiam vi ne helpas al ni. Vi vidis, kio okazas, kiam vi malobeas niajn ordonojn. Vi iomete helpis, kaj tio preskaŭ portis vin ĝis la punkto, en kiu vi eble liberiĝos. Se vi volas ŝanĝi tiun eblecon en realecon, vi limigos vin al respondoj al miaj demandoj.”</p>
  <p>Mi diris nenion.</p>
  <p>“Vi lernas. Bone. Kaj nun, viajn retpoŝtopasvortojn, mi petas.”</p>
  <p>Mi estis preta por tio. Mi donis al ili ĉion: serviladreson, uzantonomon, pasvorton. Tio ne gravis. Mi ne tenis retmesaĝojn en la servilo. Mi elŝutis ĉion kaj tenis ĝin en mia tekokomputilo hejme, kiu elŝutis kaj forviŝis la mesaĝojn de la servilo ĉiujn sesdek sekundojn. Ili akirus nenion el mia retpoŝto. En la servilo restis nenio – ĉio estis en mia tekokomputilo hejme.</p>
  <p>Reen al la ĉelo, sed ili tranĉe liberigis miajn manojn kaj donis al mi duŝon kaj oranĝan malliberulan pantalonon. Ĝi estis tro granda por mi kaj pendis malalte sur miaj koksoj, kiel ĉe meksika bandano en la Misio. Jen la deveno de la malstrikta-pantalono-malalte-pendanta-modo, ĉu vi sciis? Malliberejoj. Sed mi diras al vi: ĝi estas multe malpli amuza, kiam ĝi ne estas modelekto.</p>
  <p>Ili forprenis mian ĝinzon, kaj mi pasigis ankoraŭ unu tagon en la ĉelo. La muroj konsistis el gratita cemento sur ŝtala krado. Oni sciis, ĉar la ŝtalo rustiĝis en la sala aero, kaj la krado lumis tra la verda farbo ruĝe-oranĝe. Miaj <span class="subst" data-x="patr">gepatr</span>oj estis trans tiu fenestro, ie.</p>
  <p>Ili venis por mi denove la sekvan tagon.</p>
  <p>“Ni legadas vian retpoŝton de unu tago nun. Ni ŝanĝis la pasvorton, por ke via hejma komputilo ne povu elŝuti ĝin.”</p>
  <p>Nu, kompreneble ili faris tion. Mi farus tute same, se mi nun pensas pri tio.</p>
  <p>“Ni havas nun sufiĉe da informoj pri vi por forsendi vin dum tre longa tempo, Marcus. Ke vi posedas ĉi tiujn aferojn …” <span class="subst" data-x="ŝi">ri</span> gestis al ĉiuj miaj aparatetoj … “kaj la datenoj, kiujn ni prenis de via telefono kaj viaj memorkartoj, krom la subfosaj materialoj, kiujn ni sendube trovus, se ni razius vian domon kaj forprenus vian komputilon. Tio sufiĉas por forsendi vin, ĝis vi estos maljunulo. Ĉu vi komprenas tion?”</p>
  <p>Mi ne kredis ĝin eĉ dum sekundo. En neniu okazo juĝisto dirus, ke tiuj aferoj konsistigas ian veran krimon. Tio estas libera parolado; ĝi estas teknika ludado. Ĝi ne estas krimo.</p>
  <p>Sed kiu diris, ke tiuj homoj iam metus min antaŭ juĝiston?</p>
  <p>“Ni scias, kie vi loĝas, kiuj estas viaj amikoj. Ni scias, kiel vi kondutas, kaj kiel vi pensas.”</p>
  <p>Eklumis al mi tiam. Ili liberigos min. La ĉambro ŝajnis pliheliĝi. Mi aŭdis min spiri, etajn mallongajn spirojn.</p>
  <p>“Ni volas scii nur unu aferon: kio estis la livermekanismo por la bomboj sur la ponto?”</p>
  <p>Mi ĉesis spiri. La ĉambro malheliĝis denove.</p>
  <p>“Kion?”</p>
  <p>“Sur la ponto estis dek eksplodiloj, laŭ ĝia tuta longo. Ili ne estis en aŭtokofroj. Iu metis ilin tien. Kiuj metis ilin tien, kaj kiel ili venis tien?”</p>
  <p>“Kion?” mi diris ĝin denove.</p>
  <p>“Jen via lasta ŝanco, Marcus”, <span class="subst" data-x="ŝi">ri</span> diris. <span class="subst" data-x="Ŝi">Ri</span> aspektis malgaje. “Vi faris tiel bone ĝis nun. Se vi diros al ni tion, vi povos reiri hejmen. Vi povos dungi juriston kaj defendi vin en tribunalo. Sendube estas mildigaj cirkonstancoj, kiujn vi povos uzi por klarigi vian agadon. Simple diru al ni ĉi tion, kaj vi foriros.”</p>
  <p>“Mi ne scias, pri kio vi parolas!” Mi ploris, kaj tio eĉ ne gravis al mi. Mi ploretis, ploraĉis. “Mi havas <em>nenian ideon, pri kio vi parolas</em>!”</p>
  <p><span class="subst" data-x="Ŝi">Ri</span> balancis la kapon. “Marcus, mi petas. Lasu al ni helpi vin. Vi jam scias nun, ke ni ĉiam atingas, kion ni volas.”</p>
  <p>Sensenca babileto eksonis en mia kapo. Ili estis <em>frenezaj</em>. Mi koncentris miajn pensojn, forte penante por ne plori. “Aŭskultu, <span class="subst" data-x="sior(in)">sior</span>o, ĉi tio estas sensencaĵo. Vi esploris miajn aferojn; vi vidis ĉion. Mi estas deksepjara lernejano, ne teroristo! Vi ne povas serioze kredi …”</p>
  <p>“Marcus, ĉu vi ankoraŭ ne komprenis, ke ni estas seriozaj?” <span class="subst" data-x="Ŝi">Ri</span> balancis la kapon. “Vi ricevas decajn notojn en la lernejo. Mi pensis, ke vi estos pli saĝa.” <span class="subst" data-x="Ŝi">Ri</span> faris forskuan geston per la fingroj, kaj la gardistoj eklevis min per la akseloj.</p>
  <p>Ree en mia ĉelo, cent etaj paroladoj venis en mian kapon. La francoj nomas tion <em>esprit d’escalier</em> – ŝtupara sprito, la trafaj rebatoj, pri kiuj oni pensas, elirinte el la ĉambro kaj retretante laŭ la ŝtuparo. En mia menso, mi oratoris, dirante al <span class="subst" data-x="ŝi">ri</span>, ke mi estas civitano, kiu amas sian liberecon, pro kio mi estas la patrioto, kaj <span class="subst" data-x="ŝi">ri</span> la perfidulo. En mia menso, mi hontigis <span class="subst" data-x="ŝi">ri</span>n pro tio, ke <span class="subst" data-x="ŝi">ri</span> ŝanĝis mian landon en armean tendaron. En mia menso, mi elokventis kaj brilis kaj larmigis <span class="subst" data-x="ŝi">ri</span>n.</p>
  <p>Tamen, ĉu vi scias? Neniu el tiuj belaj vortoj revenis al mi, kiam ili eltiris min la sekvan tagon. Mi povis pensi pri nenio krom libereco. Miaj <span class="subst" data-x="patr">gepatr</span>oj.</p>
  <p>“Saluton, Marcus”, <span class="subst" data-x="ŝi">ri</span> diris. “Kiel vi?”</p>
  <p>Mi rigardis suben al la tablo. <span class="subst" data-x="Ŝi">Ri</span> havis antaŭ si netan stakon da dokumentoj, kaj ĉe la mano sian ĉiaman forpren-tason de Starbucks. Mi trovis tion iel konsola – memorigo, ke troviĝas vera mondo ie ekstere, trans la muroj.</p>
  <p>“Ni finis priesplori vin, por nun.” <span class="subst" data-x="Ŝi">Ri</span> lasis tion pendi en la aero. Eble ĝi signifis, ke <span class="subst" data-x="ŝi">ri</span> liberigos min. Eble ĝi signifis, ke <span class="subst" data-x="ŝi">ri</span> ĵetos min en truon kaj forgesos, ke mi iam ekzistis.</p>
  <p>“Kaj?” mi diris finfine.</p>
  <p>“Kaj mi volas impresigi al vi denove, ke ni tre seriozas pri ĉi tio. Nia lando spertis la plej severan atakon iam faritan sur ĝia nacia teritorio. Kiom da 11-aj de septembro ni suferu, laŭ vi, ĝis vi pretos helpi nin? La detaloj de nia esplorado estas sekretaj. Ni hezitos ĉe nenio en niaj penoj konduki la farintojn de tiuj abomenaj krimoj al la justico. Ĉu vi komprenas tion?”</p>
  <p>“Jes”, mi murmuris.</p>
  <p>“Ni sendos vin hejmen hodiaŭ, sed vi estas homo markita. Ni ne trovis vin nesuspektinda; ni ellasas vin, nur ĉar ni finis pridemandi vin por nun. Sed ekde nun, vi <em>apartenas</em> al ni. Ni observos vin. Ni atendos, ĝis vi mispaŝos. Ĉu vi komprenas, ke ni povas observi vin de proksime, la tutan tempon?”</p>
  <p>“Jes”, mi murmuris.</p>
  <p>“Bone. Vi neniam parolos pri tio, kio okazis ĉi tie, al iu ajn, iam ajn. Ĉi tio estas afero de la nacia sekureco. Ĉu vi scias, ke la mortopuno ankoraŭ validas por perfido en tempo de milito?”</p>
  <p>“Jes”, mi murmuris.</p>
  <p>“Brava infano”, <span class="subst" data-x="ŝi">ri</span> ronronis. “Jen kelkaj paperoj, kiujn vi subskribu.” <span class="subst" data-x="Ŝi">Ri</span> puŝis la stakon da paperoj trans la tablon al mi. Etaj glunotetoj kun la presita teksto SUBSKRIBU ĈI TIE estis fiksitaj dise tra ili. Gardisto malŝlosis miajn mankatenojn.</p>
  <p>Mi foliumis tra la paperoj, kaj miaj okuloj larmis, kaj mia kapo turniĝis. Mi ne povis kompreni ilin. Mi klopodis malĉifri la juristan ĵargonon. Ŝajnis, ke mi subskribu deklaron, ke mi estis laŭvole tenata kaj submetiĝis al laŭvola pridemandado, propravole.</p>
  <p>“Kio okazos, se mi ne subskribos ĉi tion?” mi diris.</p>
  <p><span class="subst" data-x="Ŝi">Ri</span> forkaptis de mi la paperojn kaj faris denove tiun forskuan geston. La gardistoj ektiris min sur la piedojn.</p>
  <p>“Atendu!” mi kriis. “Mi petas! Mi subskribos!” Ili trenis min ĝis la pordo. Mi vidis nenion krom tiu pordo, pensis pri nenio krom tio, ke ĝi fermiĝos post mi.</p>
  <p>Mi perdis la sinregon. Mi ekploris. Mi petegis, ke oni permesu al mi subskribi la paperojn. Mi tiel proksimiĝis al libereco, kaj ĝi forkaptiĝis de mi. Tio igis min preta fari ion ajn. Mi ne povas nombri la okazojn, en kiuj mi aŭdis iun diri: “Ho, mi preferus morti ol fari tion aŭ jenon” – mi mem diris tion foje. Sed jen la unua okazo, en kiu mi komprenis, kion tio vere signifas. Mi pli volonte mortus ol reirus al mia ĉelo.</p>
  <p>Mi petegis, dum ili fortrenis min en la koridoron. Mi diris al ili, ke mi subskribos ion ajn.</p>
  <p><span class="subst" data-x="Ŝi">Ri</span> vokis al la gardistoj, kaj ili haltis. Ili reportis min. Ili sidigis min. Unu el ili metis la skribilon en mian manon.</p>
  <p>Kompreneble mi subskribis, kaj subskribis, kaj subskribis.</p>
  <p class="steletoj">* * *</p>
  <p>Miaj ĝinzo kaj T-ĉemizo retroviĝis en mia ĉelo, lavitaj kaj falditaj. Ili odoris je lesivo. Mi surmetis ilin kaj lavis mian vizaĝon kaj sidis sur la liteto, rigardante al la muro. Ili forprenis de mi jam ĉion. Unue mian privatecon, kaj poste mian dignon. Mi estis preta subskribi ion ajn. Mi subskribus konfeson, ke mi murdis Abraham Lincoln.</p>
  <p>Mi volis plori, sed miaj okuloj estis kvazaŭ sekiĝintaj, la larmoj elĉerpitaj.</p>
  <p>Ili prenis min denove. Gardisto proksimiĝis kun sako, kiel la sako, kiun ili metis sur mian kapon, kiam ili kaptis nin, kiam ajn tio okazis, antaŭ tagoj, antaŭ semajnoj.</p>
  <p>La sako kovris mian kapon kaj striktiĝis ĉirkaŭ mia kolo. Mi troviĝis en plena mallumo, kaj la aero estis sufoka kaj malfreŝa. Oni levis min sur la piedojn kaj marŝigis min laŭ koridoroj, supren laŭ ŝtuparoj, sur gruzo. Supren laŭ ŝarĝdeklivo. Sur la ŝtala ferdeko de ŝipo. Miaj manoj estis katenitaj malantaŭ mi, fiksitaj al ferstango. Mi genuis sur la ferdeko kaj aŭskultis la pulsadon de la dizelaj motoroj.</p>
  <p>La ŝipo moviĝis. Nuanco de sala aero penetris la sakon. Pluvetis, kaj miaj vestoj peziĝis pro la akvo. Mi estis ekstere, eĉ se mia kapo troviĝis en sako. Mi estis ekstere, en la mondo, momentojn for de libereco.</p>
  <p>Ili venis por mi kaj forkondukis min el la ŝipo kaj trans malebenan grundon. Supren laŭ tri metalaj ŝtupoj. Oni malkatenis miajn manradikojn. Oni forigis la sakon.</p>
  <p>Mi retroviĝis en la kamiono. La ino kun severa harfasono estis tie, ĉe la eta skribotablo, kie <span class="subst" data-x="ŝi">ri</span> sidis antaŭe. <span class="subst" data-x="Ŝi">Ri</span> kunhavis zipsaketon, kaj en ĝi troviĝis mia telefono kaj aliaj aparatetoj, mia monujo kaj la moneroj el miaj poŝoj. <span class="subst" data-x="Ŝi">Ri</span> transdonis ilin al mi senvorte.</p>
  <p>Mi plenigis la poŝojn. Tio sentiĝis tiel strange rehavi ĉion en la kutimaj lokoj, porti la kutimajn vestojn. Ekster la malantaŭaj pordoj de la kamiono mi aŭdis la kutimajn sonojn de mia kutima urbego.</p>
  <p>Gardisto transdonis al mi mian dorsosakon. La ino etendis al mi la manon. Mi nur rigardis ĝin. <span class="subst" data-x="Ŝi">Ri</span> reprenis ĝin kaj ridetis ironie. Poste <span class="subst" data-x="ŝi">ri</span> mimis zipi la lipojn, montris al mi, kaj malfermis la pordon.</p>
  <p>Ekstere estis taglumo, griza kaj pluveta. Mi rigardis laŭ flankstrateto al aŭtoj kaj kamionoj kaj motorcikloj, kiuj rapidegis laŭ la strato. Mi staris fascinite sur la supra ŝtupo de la kamiono, rigardante liberecon.</p>
  <p>Miaj genuoj ektremis. Mi sciis nun, ke ili ludas per mi denove. Post sekundo la gardistoj kaptos min kaj entrenos min denove, la sako reiros sur mian kapon, kaj mi retroviĝos sur la ŝipo kaj resendiĝos al la malliberejo, al la senfinaj, nerespondeblaj demandoj. Mi apenaŭ ne ŝovis pugnon en mian buŝon.</p>
  <p>Kaj jen mi devigis min paŝi suben unu ŝtupon. Ankoraŭ unu ŝtupon. La lastan ŝtupon. Miaj sportoŝuoj dispremis la rubaĵon kuŝantan sur la strateto: rompitan vitron, nadlon, gruzon. Mi faris unu paŝon antaŭen. Ankoraŭ unu. Mi atingis la finon de la strateto kaj elpaŝis sur la trotuaron.</p>
  <p>Neniu ekkaptis min.</p>
  <p>Mi estis libera.</p>
  <p>Tiam fortaj brakoj ĵetiĝis ĉirkaŭ min. Mi preskaŭ ekploris.</p>
</section>

  </body>
</html>
