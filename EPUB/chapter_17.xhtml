<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 17</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_17">
  <h2>Ĉapitro 17</h2>
  <p>Do ni rakontis al <span class="subst" data-x="ŝi">ri</span>. Mi trovis tion tre amuza, fakte. Instrui al homoj uzi teknologion ĉiam estas ekscite. Estas tiel bele rigardi homojn ekkompreni, kiel ili povas uzi la teknologion ĉirkaŭ si por plibonigi sian vivon. Ankaŭ Ange faris bonege – ni estis bonega teamo. Ni laŭvice klarigis, kiel ĉio funkcias. Barbara jam estis iom sperta pri tiaj aferoj, kompreneble.</p>
  <p>Montriĝis, ke <span class="subst" data-x="ŝi">ri</span> raportis pri la ĉifromilitoj, la periodo en la fruaj naŭdekaj jaroj, kiam grupoj por civilaj liberoj, kiel Electronic Frontier Foundation, batalis por la rajto de usonanoj uzi fortajn ĉifrojn. Mi svage sciis pri tiu periodo, sed Barbara klarigis ĝin tiel, ke hirtiĝis miaj haroj.</p>
  <p>Hodiaŭ estas nekredeble, sed iam estis tempo, kiam la registaro klasis ĉifron kiel militilon kaj malpermesis al ĉiu eksporti ĝin aŭ uzi ĝin pro motivo de nacia sekureco. Ĉu komprenite? Ni iam havis kontraŭleĝan <em>matematikon</em> en ĉi tiu lando.</p>
  <p>La Nacia Sekureca Agentejo estis la vera forto malantaŭ la malpermeso. Ĝi havis ĉifronormon, kiu estis, laŭ ĝi, sufiĉe forta por bankistoj kaj iliaj klientoj, sed ne tiel forta, ke mafianoj povus gardi siajn kontojn per ĝi sekretaj kontraŭ la NSA. La normo, DES-56, laŭdire estis praktike nerompebla. Tiam unu el la milionulaj kunfondintoj de EFF konstruis 250-mil-dolaran DES-56-rompilon, kiu povis rompi la ĉifron en du horoj.</p>
  <p>Ankoraŭ la NSA argumentis, ke ĝi povu malebligi al usonaj civitanoj havi sekretojn, kiujn ĝi ne povas prispioni. Tiam EFF faris sian baton de morto. En 1995 ĝi reprezentis antaŭ tribunalo doktoriĝan studenton pri matematiko de Berklio nomatan Dan Bernstein. Bernstein estis verkinta lernotekston pri ĉifrado, kiu enhavis komputilajn programerojn uzeblajn por fari ĉifrilon pli fortan ol DES-56. Milionoble pli fortan. El la vidpunkto de la NSA, tio faris <span class="subst" data-x="li">ri</span>an artikolon militilo, do nepublikigebla.</p>
  <p>Nu, eble estas malfacile konvinki al juĝisto kompreni ĉifradon, kaj kion ĝi signifas, sed montriĝis, ke la averaĝa juĝisto ĉe Apelacia Kortumo ne tre entuziasme diras al doktoriĝaj studentoj, kiajn artikolojn ili rajtas verki. La ĉifromilitoj finiĝis per venko por la bonuloj, kiam la Apelacia Kortumo de la 9-a Rondo verdiktis, ke programo estas formo de esprimo protektata de la Unua Amendo – “Kongreso faru nenian leĝon, kiu limigas liberon de parolo”. Se vi iam aĉetis ion en Interreto, aŭ sendis sekretan mesaĝon, aŭ kontrolis vian bankosaldon, vi uzis ĉifron, kiun EFF leĝigis. Kaj tio estas bona: la NSA simple ne estas tiel inteligenta. Ĉio, kion ĝi scias rompi, certe estas rompebla ankaŭ por teroristoj kaj gangsteroj.</p>
  <p>Barbara estis unu el la raportistoj, kiuj gajnis sian reputacion, raportante pri tiu afero. <span class="subst" data-x="Ŝi">Ri</span> komencis sian karieron, raportante pri la lasta parto de la civilrajta movado en San-Francisko, kaj <span class="subst" data-x="ŝi">ri</span> rekonis la similecon inter la lukto por la Konstitucio en la reala mondo kaj la lukto en kiberspaco.</p>
  <p>Do <span class="subst" data-x="ŝi">ri</span> komprenis. Mi ne kredas, ke mi povus klarigi ĉi tiujn aferojn al miaj <span class="subst" data-x="patr">gepatr</span>oj, sed al Barbara estis facile. <span class="subst" data-x="Ŝi">Ri</span> faris inteligentajn demandojn pri niaj kriptografiaj protokoloj kaj sekurecaj procedoj, kelkfoje farante demandojn, kiujn mi ne sciis respondi – kelkfoje montrante eblajn rompojn en nia procedo.</p>
  <p>Ni konektis la Xbox kaj aligis ĝin al la reto. Kvar nefermitaj sendrataj retoj estis videblaj de la direktorara kunvenejo, kaj mi diris al ĝi, ke ĝi saltu inter ili je hazardaj intertempoj. <span class="subst" data-x="Ŝi">Ri</span> komprenis ankaŭ tion – kiam oni estis konektita al Xnet, estis tute same kiel esti en Interreto, escepte ke kelkaj aferoj estis iomete malpli rapidaj, kaj ĉio estis anonima kaj neprispionebla.</p>
  <p>“Do kio nun?” mi diris, dum ni proksimiĝis al la fino. Mi jam sekigis min per parolado, kaj mi havis teruran acidan senton pro la kafo. Cetere, Ange konstante premis mian manon sub la tablo en maniero, kiu instigis min foriri trovi lokon privatan por fini la reamikiĝon post nia unua disputo.</p>
  <p>“Nun mi faras ĵurnalismon. Vi foriras, kaj mi esploras ĉiujn aferojn, kiujn vi diris al mi, kaj klopodas konfirmi ilin tiom, kiom mi povas. Mi lasos al vi vidi, kion mi publikigos, kaj mi sciigos vin, kiam ĝi estos legebla. Mi preferus, ke vi nun <em>ne</em> parolu pri ĉi tio kun iu alia, ĉar mi volas esti la unua, kiu raportas, kaj ĉar mi volas certiĝi, ke mi havas la rakonton, antaŭ ol ĉio kotiĝos pro la gazetaraj spekulativoj kaj la DHS-propagando.</p>
  <p>“Mi <em>ja</em> devos telefoni al la DHS por peti komenton, antaŭ ol mi publikigos, sed mi faros tion en maniero, kiu protektas vin tiagrade, kiel eblas. Mi certe sciigos vin, antaŭ ol tio okazos.</p>
  <p>“Unu aferon mi devas esprimi klare: ĉi tio ne plu estas via rakonto. Ĝi estas mia. Vi estis tre malavara, donante ĝin al mi, kaj mi klopodos repagi pro la donaco, sed vi ne havos rajton forredakti ion, ŝanĝi ion, aŭ haltigi min. La afero nun ruliĝas, kaj ĝi ne haltos. Ĉu vi komprenas tion?”</p>
  <p>Mi ne estis pensinta pri la afero tiel, sed kiam <span class="subst" data-x="ŝi">ri</span> diris ĝin, estis klare. Ĝi signifis, ke mi lanĉis kaj ne plu povos revoki la raketon. Ĝi falos tie, kien ni celis ĝin, aŭ ĝi devojiĝos, sed ĝi estis en la aero, kaj ne plu eblis ŝanĝi ĝin. Iam en baldaŭa estonteco mi ĉesos esti Marcus – mi estos publika figuro. Mi estos la homo, kiu denuncis la DHS.</p>
  <p>Mi estos marŝanta mortinto.</p>
  <p>Mi supozas, ke Ange pensis simile, ĉar <span class="subst" data-x="ŝi">ri</span> koloriĝis blanke-verde.</p>
  <p>“Ni eliru de ĉi tie”, <span class="subst" data-x="ŝi">ri</span> diris.</p>
  <p class="steletoj">* * *</p>
  <p>La panjo kaj la <span class="subst" data-x="frat'in">fratin</span>o de Ange estis elirintaj denove, kio faciligis la decidon, kien ni iros por la vespero. Estis jam post la horo por vespermanĝi, sed miaj <span class="subst" data-x="patr">gepatr</span>oj sciis, ke mi renkontiĝos kun Barbara, do ne kaŭzus al mi problemojn, se mi venus hejmen malfrue.</p>
  <p>Kiam ni alvenis ĉe Ange, mi sentis nenian bezonon konekti mian Xbox. Mi jam sufiĉe Xnet-umis por unu tago. Mi povis pensi pri nenio krom Ange, Ange, Ange. Vivi sen Ange. Scii, ke Ange koleras kontraŭ mi. Ange neniam parolos al mi denove. Ange neniam kisos min denove.</p>
  <p><span class="subst" data-x="Ŝi">Ri</span> estis pensinta same. Mi povis vidi tion en <span class="subst" data-x="ŝi">ri</span>aj okuloj, dum ni fermis la pordon de <span class="subst" data-x="ŝi">ri</span>a dormoĉambro kaj rigardis unu la alian. Mi malsatis je <span class="subst" data-x="ŝi">ri</span>, kiel oni malsatus por vespermanĝo, ne manĝinte dum tagoj. Kiel oni soifus je glaso da akvo, piedpilkinte dum tri horoj senpaŭze.</p>
  <p>Ĝi estis kiel neniu el tiuj aferoj. Ĝi estis pli. Ĝi estis io, kion mi neniam antaŭe sentis. Mi volis manĝi <span class="subst" data-x="ŝi">ri</span>n tute, vori <span class="subst" data-x="ŝi">ri</span>n.</p>
  <p>Ĝis tiam, <span class="subst" data-x="ŝi">ri</span> estis sekse pli aktiva en nia rilato. Mi lasis al <span class="subst" data-x="ŝi">ri</span> difini kaj regi la rapidon. Estis mirinde erotike sperti, kiel <em><span class="subst" data-x="ŝi">ri</span></em> kaptis <em>min</em> kaj forigis mian ĉemizon, tiris mian vizaĝon al <span class="subst" data-x="ŝi">ri</span>a.</p>
  <p>Sed en tiu vespero mi ne povus reteni min. Mi ne retenis min.</p>
  <p>La pordo klakfermiĝis, kaj mi etendis manon al la rando de <span class="subst" data-x="ŝi">ri</span>a T-ĉemizo kaj ektiris, apenaŭ donante al <span class="subst" data-x="ŝi">ri</span> tempon por levi la brakojn, dum mi tiris ĝin super <span class="subst" data-x="ŝi">ri</span>an kapon. Mi fortiris la propran ĉemizon super mian kapon, aŭdante la kotonon kraketi, dum steboj eltiriĝis.</p>
  <p><span class="subst" data-x="Ŝi">Ri</span>aj okuloj brilis, <span class="subst" data-x="ŝi">ri</span>a buŝo estis malfermita, <span class="subst" data-x="ŝi">ri</span> spiris rapide kaj malprofunde. Ankaŭ mi: mia spirado kaj mia koro kaj mia sango, ĉio bruis en miaj oreloj.</p>
  <p>Mi forigis la ceteron de niaj vestoj kun sama entuziasmo, ĵetante ilin en la amasetojn da puraj kaj malpuraj teksaĵoj sur la planko. Libroj kaj paperoj kovris la liton; mi balais ilin flanken. Post sekundo ni falis sur la neordigitan litkovrilon, brakumante unu la alian, premante, kvazaŭ ni povus tiri nin unu tra la alia. <span class="subst" data-x="Ŝi">Ri</span> ĝemis en mian buŝon, kaj mi faris la saman sonon, kaj mi sentis <span class="subst" data-x="ŝi">ri</span>an voĉon zumi en miaj voĉkordoj: sento pli intima ol ĉio, kion mi iam spertis.</p>
  <p><span class="subst" data-x="Ŝi">Ri</span> forŝiris sin kaj etendis manon al la noktotableto. <span class="subst" data-x="Ŝi">Ri</span> eltiris la tirkeston kaj ĵetis blankan apotekan saketon sur la liton antaŭ mi. Mi rigardis ene. Kondomoj. Trojanoj. Dek du spermicidaj. La pako ankoraŭ fermita. Mi ridetis al <span class="subst" data-x="ŝi">ri</span>, kaj <span class="subst" data-x="ŝi">ri</span> ridetis reen, kaj mi malfermis la skatoleton.</p>
  <p class="steletoj">* * *</p>
  <p>Mi jam pripensis, kiel estus, dum jaroj. Centfoje tage mi imagis ĝin. En kelkaj tagoj mi pensis pri preskaŭ nenio alia.</p>
  <p>Ĝi tute ne estis, kiel mi atendis. Partoj de ĝi estis pli bonaj. Partoj de ĝi estis multe pli malbonaj. Dum ĝi okazis, ĝi ŝajnis eterno. Poste, ĝi ŝajnis finita dum palpebrumo.</p>
  <p>Poste mi sentis min same. Sed mi sentis min ankaŭ alie. Io ŝanĝiĝis inter ni.</p>
  <p>Estis strange. Ni ambaŭ hontetis, dum ni vestis nin kaj iradis tra la ĉambro, rigardante flanken, ne en la okulojn unu de la alia. Mi ĉirkaŭvolvis la kondomon per papera naztuko el skatolo apud la lito kaj portis ĝin en la banĉambron kaj enpakis ĝin per neceseja papero kaj ŝovis ĝin profunden en la rubujon.</p>
  <p>Kiam mi revenis, Ange sidis en la lito kaj ludis per sia Xbox. Mi sidiĝis zorge apud <span class="subst" data-x="ŝi">ri</span> kaj prenis <span class="subst" data-x="ŝi">ri</span>an manon. <span class="subst" data-x="Ŝi">Ri</span> turniĝis por rigardi al mi kaj ridetis. Ni estis ambaŭ elĉerpitaj, tremaj.</p>
  <p>“Dankon”, mi diris.</p>
  <p><span class="subst" data-x="Ŝi">Ri</span> diris nenion. <span class="subst" data-x="Ŝi">Ri</span> turnis la vizaĝon al mi. <span class="subst" data-x="Ŝi">Ri</span> enorme ridetis, sed dikaj larmoj ruliĝis sur <span class="subst" data-x="ŝi">ri</span>aj vangoj.</p>
  <p>Mi brakumis <span class="subst" data-x="ŝi">ri</span>n, kaj <span class="subst" data-x="ŝi">ri</span> tenis min forte. “Vi estas bona homo, Marcus Yallow”, <span class="subst" data-x="ŝi">ri</span> flustris. “Dankon.”</p>
  <p>Mi ne sciis kion diri, sed mi premis <span class="subst" data-x="ŝi">ri</span>n same. Fine, ni disiĝis. <span class="subst" data-x="Ŝi">Ri</span> ne plu ploris, sed <span class="subst" data-x="ŝi">ri</span> ankoraŭ ridetis.</p>
  <p><span class="subst" data-x="Ŝi">Ri</span> montris al mia Xbox, sur la planko apud la lito. Mi kaptis la sugeston. Mi levis ĝin kaj konektis ĝin kaj salutis.</p>
  <p>Samaj samaĵoj. Multe da retmesaĝoj. Enfluis la novaj afiŝoj de la blogoj, kiujn mi sekvis. Spamo. Diable, mi ricevis multe da spamo. Mia sveda poŝtfako estis ripeta viktimo de falsaĵoj: iu metis ĝin kiel sendinton de spamaĵoj sendataj al centmilionoj da interretadresoj, tiel ke ĉiuj eraroraportoj kaj koleraj reagoj revenis al mi. Mi ne sciis, kiu estas malantaŭ tio. Eble la DHS, provante superverŝi mian poŝtfakon. Eble nur blaguloj. La Piratpartio havis bonajn filtrilojn, tamen, kaj ĝi donis al ĉiu, kiu volis, 500 gigabajtojn da retpoŝta spaco, do ne estis probable, ke mi baldaŭ dronos.</p>
  <p>Mi elfiltris ĉion, martelante sur la forviŝoklavo. Mi havis apartan poŝtfakon por aferoj, kiuj alvenis ĉifritaj al mia publika ŝlosilo, ĉar tiaj aferoj probable rilatos al Xnet kaj eble estos delikataj. Spamistoj ankoraŭ ne komprenis, ke uzado de publikaj ŝlosiloj ŝajnigus ilian rubaĵon pli kredinda, do provizore tio bone funkciis.</p>
  <p>Estis kelkdek ĉifritaj mesaĝoj de homoj en la fidoreto. Mi fluge trarigardis ilin: ligoj al filmetoj kaj bildoj de novaj fiagoj de la DHS, timigaj rakontoj pri apenaŭaj eskapoj, deklamaĵoj pri aferoj, pri kiuj mi blogis. La kutimaĵoj.</p>
  <p>Tiam mi alvenis ĉe unu, kiu estis nur ĉifrita al mia publika ŝlosilo. Tio signifas, ke neniu alia povus legi ĝin, sed mi havis nenian ideon, kiu skribis ĝin. Estis skribite, ke ĝi venis de Masha, kiu povus estis konilo aŭ nomo – mi ne povus scii.</p>
  <p><code>&gt; M1k3y</code></p>
  <p><code>&gt; Vi ne konas min, sed mi konas vin.</code></p>
  <p><code>&gt; Mi estis arestita en la tago, en kiu la ponto eksplodis. Ili pridemandis min. Ili decidis, ke mi estas senkulpa. Ili proponis al mi laboron: helpi ilin ĉasi la teroristojn, kiuj mortigis miajn najbarojn.</code></p>
  <p><code>&gt; Ĝi tiam ŝajnis bona propono. Mi tute ne komprenis, ke mia vera laboro montriĝos esti spioni junulojn, kiuj ne ŝatas, ke ilia urbo estas ŝanĝata en polican ŝtaton.</code></p>
  <p><code>&gt; Mi enfiltriĝis en Xnet en la tago, en kiu ĝi lanĉiĝis. Mi estas en via fidoreto. Se mi volus malkaŝi mian identecon, mi povus sendi al vi retmesaĝon de adreso, kiun vi fidus. Tri adresoj, fakte. Mi estas totale en via reto, kiel povas nur alia 17-jarulo. Kelkaj retmesaĝoj, kiujn vi ricevis, estis zorge elektitaj misinformoj de mi kaj miaj ĉefoj.</code></p>
  <p><code>&gt; Ili ne scias, kiu vi estas, sed ili proksimiĝas. Ili daŭre transigas homojn, kompromitas ilin. Ili prifosas la ejojn de sociaj retoj kaj aplikas minacojn por ŝanĝi junulojn en informantojn. Nun estas en Xnet centoj da homoj, kiuj laboras por la DHS. Mi havas iliajn nomojn, konilojn kaj ŝlosilojn. Privatajn kaj publikajn.</code></p>
  <p><code>&gt; Tagojn post la lanĉo de Xnet ni eklaboris por rompi Paranojan Linukson. La atakoj ĝis nun estis malgrandaj kaj malgravaj, sed rompo estas neevitebla. Kiam ni havos nulatagan rompon, vi estos mortinta.</code></p>
  <p><code>&gt; Mi kredas, ke mi povas kun certeco diri, ke se miaj ĉefoj scius, ke mi tajpas ĉi tion, mi estus ŝlosita en Gitmo-sur-Maro, ĝis mi estos maljunulino.</code></p>
  <p><code>&gt; Eĉ se ili ne rompos Paranojan Linukson, cirkulas venenitaj versioj de Paranoja Xbox. Ili ne havas la ĝustajn kontrolsumojn, sed kiom da homoj rigardas la kontrolsumojn? Krom mi kaj vi? Multaj junuloj estas jam mortintaj, kvankam ili ne scias tion.</code></p>
  <p><code>&gt; Ĉio, kio restas por miaj ĉefoj, estas kalkuli la plej oportunan tempon por aresti vin por fari plej grandan impreson en la amaskomunikiloj. Tiu tempo venos baldaŭ. Kredu tion.</code></p>
  <p><code>&gt; Verŝajne vi demandas vin, kial mi diras al vi ĉi tion.</code></p>
  <p><code>&gt; Ankaŭ mi.</code></p>
  <p><code>&gt; Jen mia vidpunkto. Mi aliĝis por kontraŭbatali teroristojn. Anstataŭe mi spionas usonanojn, kiuj kredas je aferoj, kiujn la DHS ne ŝatas. Ne homojn, kiuj planas eksplodigi pontojn, sed protestantojn. Mi ne plu povas fari tion.</code></p>
  <p><code>&gt; Sed ankaŭ vi ne povas, ĉu vi scias tion, aŭ ne. Kiel mi diris, restas nur iom da tempo, ĝis vi estos katenita sur Trezor-Insulo. Temas ne pri _se_, sed pri _kiam_.</code></p>
  <p><code>&gt; Do jam sufiĉas por mi ĉi tie. Sude en Los-Anĝeleso estas homoj, kiuj diras, ke ili povas gardi min sekura, se mi volas eliri.</code></p>
  <p><code>&gt; Mi volas eliri.</code></p>
  <p><code>&gt; Mi kunirigos vin kun mi, se vi volos kunveni. Pli bone esti batalanto ol martiro. Se vi venos kun mi, ni povos eltrovi kiel venki kune. Mi estas tiel inteligenta kiel vi. Kredu tion.</code></p>
  <p><code>&gt; Kion vi respondos?</code></p>
  <p><code>&gt; Jen mia publika ŝlosilo.</code></p>
  <p><code>&gt; Masha</code></p>
  <p class="steletoj">* * *</p>
  <p>Se minacas vin danĝer’, kuru ronde sen esper’.</p>
  <p>Ĉu vi jam aŭdis tiun rimaĵon? Ĝi ne estas bona konsilo, sed ĝi estas almenaŭ facile sekvebla. Mi eksaltis de la lito kaj ekpaŝis tien kaj reen. Mia koro marteladis, kaj mia sango kantis en kruela parodio de tio, kion mi sentis, kiam ni venis hejmen. Ĉi tio ne estis seksa ekscito; ĝi estis kruda teruro.</p>
  <p>“Kio?” diris Ange. “Kio?”</p>
  <p>Mi montris al la ekrano sur mia flanko de la lito. <span class="subst" data-x="Ŝi">Ri</span> rulis sin kaj ekprenis mian klavaron kaj frotis la tuŝmaton per fingropinto. <span class="subst" data-x="Ŝi">Ri</span> legis silente.</p>
  <p>Mi paŝadis.</p>
  <p>“Tio devas esti mensogoj”, <span class="subst" data-x="ŝi">ri</span> diris. “La DHS ludas per via menso.”</p>
  <p>Mi rigardis <span class="subst" data-x="ŝi">ri</span>n. <span class="subst" data-x="Ŝi">Ri</span> mordis la lipon. <span class="subst" data-x="Ŝi">Ri</span> ne aspektis, kvazaŭ <span class="subst" data-x="ŝi">ri</span> kredus tion.</p>
  <p>“Ĉu tiel vi pensas?”</p>
  <p>“Certe. Ili ne povas venki vin, do ili ĉasas vin per Xnet.”</p>
  <p>“Jes.”</p>
  <p>Mi residiĝis sur la lito. Mi denove spiris rapide.</p>
  <p>“Trankviliĝu”, <span class="subst" data-x="ŝi">ri</span> diris. “Estas nur mensoludoj. Jen.”</p>
  <p><span class="subst" data-x="Ŝi">Ri</span> neniam antaŭe prenis la klavaron de mi, sed nun estis nova intimeco inter ni. <span class="subst" data-x="Ŝi">Ri</span> premis <em>respondi</em> kaj tajpis:</p>
  <p><code>&gt; Bela provo.</code></p>
  <p><span class="subst" data-x="Ŝi">Ri</span> skribis nun kiel M1k3y. Ni estis kune en maniero alia ol antaŭe.</p>
  <p>“Ne hezitu subskribi ĝin. Ni vidos, kion <span class="subst" data-x="ŝi">ri</span> diros.”</p>
  <p>Mi ne sciis, ĉu tio estis la plej bona plano, sed mi ne havis pli bonajn. Mi subskribis ĝin kaj ĉifris per mia privata ŝlosilo kaj la publika ŝlosilo, kiun Masha donis.</p>
  <p>La respondo venis tuj.</p>
  <p><code>&gt; Mi pensis, ke vi diros ion tian.</code></p>
  <p><code>&gt; Jen truko, pri kiu vi ne pensis. Mi povas anonime tuneligi filmon tra DNS. Jen kelkaj ligoj al eltiraĵoj, kiujn vi eble volos rigardi antaŭ ol decidi, ke mi estas plena de merdo. Tiuj homoj konstante registras unu la alian, la tutan tempon, kiel asekuron kontraŭ ponardo en la dorso. Estas facile spioni ilin, dum ili spionas unu la alian.</code></p>
  <p><code>&gt; Masha</code></p>
  <p>Aldonita estis fonto por eta programo, kiu ŝajnis fari precize tion, kion Masha pretendis: elŝuti filmon per la protokolo por la retregiona nomsistemo, DNS.</p>
  <p>Lasu min retropaŝi iom ĉi tie kaj klarigi ion. Fundamente ĉiu interreta protokolo estas nur vico de tekstoj sendataj tien kaj reen laŭ preskribita maniero. Estas kvazaŭ preni kamionon kaj meti aŭton en ĝin, poste meti motorciklon en la kofron de la aŭto, kaj poste ligi biciklon al la fino de la motorciklo, kaj pendigi paron da rulŝuoj ĉe la malantaŭo de la biciklo. Escepte ke poste, se oni volas, oni povas ligi la kamionon al la rulŝuoj.</p>
  <p>Ni prenu ekzemple la protokolon SMTP, kiun oni uzas por sendi retpoŝton.</p>
  <p>Jen ekzemplo de konversacio inter mi kaj mia retpoŝta servilo, per kiu mi sendas mesaĝon al mi mem.</p>
  <p><code>&gt; &gt; HELO <span class="subst" data-x="frat">gefrat</span>eto.com.se</code></p>
  <p><code>&gt; 250 mail.piratpartio.org.se Saluton, mail.piratpartio.org.se, bele renkonti vin</code></p>
  <p><code>&gt; &gt; MAIL FROM:m1k3y@<span class="subst" data-x="frat">gefrat</span>eto.com.se</code></p>
  <p><code>&gt; 250 2.1.0 m1k3y@<span class="subst" data-x="frat">gefrat</span>eto.com.se . . . Sendinto bona</code></p>
  <p><code>&gt; &gt; RCPT TO:m1k3y@<span class="subst" data-x="frat">gefrat</span>eto.com.se</code></p>
  <p><code>&gt; 250 2.1.5 m1k3y@<span class="subst" data-x="frat">gefrat</span>eto.com.se . . . Adresato bona</code></p>
  <p><code>&gt; &gt; DATA</code></p>
  <p><code>&gt; 354 Skribu mesaĝon kaj finu per “.” tute sola en linio</code></p>
  <p><code>&gt; &gt; Se minacas vin danĝer’, kuru ronde sen esper’</code></p>
  <p><code>&gt; &gt; .</code></p>
  <p><code>&gt; 250 2.0.0 k5SMW0xQ006174 Mesaĝo akceptita por livero</code></p>
  <p><code>&gt; &gt; QUIT</code></p>
  <p><code>&gt; 221 2.0.0 mail.piratpartio.org.se fermas konekton</code></p>
  <p><code>&gt; Konekto fermita de alia fino.</code></p>
  <p>La gramatiko de ĉi tiu konversacio estis difinita en 1982 de Jon Postel, unu el la heroaj prauloj de Interreto, kiu iam rulis la plej gravajn servilojn de la reto laŭvorte sub sia skribotablo en la Universitato de Suda Kalifornio, iam en paleolitika erao.</p>
  <p>Imagu nun, ke vi konektus retpoŝtan servilon al tujmesaĝila seanco. Vi povus sendi tujmesaĝon al la servilo, dirante “HELO <span class="subst" data-x="frat">gefrat</span>eto.com.se”, kaj ĝi respondus per “250 mail.piratpartio.org.se Saluton, mail.piratpartio.org.se, bele renkonti vin”. Alivorte, vi povus havi la saman konversacion per tujmesaĝilo, kiun vi farus per SMTP. Kun ĝustaj alĝustigoj la tuta retpoŝtaservila afero povus okazi en tujmesaĝila konversacio. Aŭ retpaĝa seanco. Aŭ io alia.</p>
  <p>Tio nomiĝas “tunelado”. Oni metas la SMTP en tujmesaĝan “tunelon”. Poste oni povus meti la tujmesaĝan konversacion en SMTP-tunelon, se oni volus esti vere stranga, tuneligante la tunelon en alian tunelon.</p>
  <p>Fakte tiu procedo estas aplikebla al ĉiu interreta protokolo. Estas bele, ĉar tio signifas, ke se oni estas en reto kun nur retpaĝa aliro, oni povas tuneligi sian retpoŝton tra ĝi. Oni povas tuneligi sian plej ŝatatan protokolon por samtavola ŝutado tra ĝi. Oni eĉ povas tuneligi Xnet – kiu mem estas tunelo por dekoj da protokoloj – tra ĝi.</p>
  <p>La protokolo por la retregiona nomsistemo (DNS) estas interesa kaj antikva interreta protokolo, kiu datiĝas de 1983. Jen kiel via komputilo konvertas la nomon de komputilo – kiel piratpartio.org.se – al la IP-numeroj, kiujn komputiloj efektive uzas por paroli unu al alia per la reto, kiel 204.11.50.136. Ĝenerale ĝi funkcias kvazaŭ magie, kvankam ĝi havas milionojn da moviĝantaj partoj – ĉiu retservo funkciigas DNS-servilon, kaj ankaŭ la plej multaj registaroj kaj multaj privatuloj. Tiuj DNS-skatoloj interparolas la tutan tempon, farante kaj plenumante petojn unu al alia, kun la rezulto, ke, kiom ajn obskura estas la nomo, kiun oni proponas al sia komputilo, ĝi povos ŝanĝi ĝin en numeron.</p>
  <p>Antaŭ DNS estis la dosiero HOSTS. Kredu aŭ ne kredu, tio estis unuopa dokumento, kiu listis la nomon kaj adreson de <em>ĉiu unuopa komputilo</em> konektita al Interreto. Ĉiu komputilo havis kopion de ĝi. Tiu dosiero fine estis tro granda por transsendi, do DNS estis inventita, kaj ĝi ruliĝis en servilo, kiu iam loĝis sub la skribotablo de Jon Postel. Se la purigistoj eltiris la kablon, la tuta Interreto perdis la kapablon trovi sin. Serioze.</p>
  <p>DNS estas interesa, ĉar hodiaŭ ĝi estas ĉie. Ĉiu reto havas sian DNS-servilon, kaj tiuj serviloj estas agorditaj por paroli unu al alia kaj al iu ajn persono ie ajn en Interreto.</p>
  <p>La eltrovaĵo de Masha estis maniero tuneligi filmotranssendan sistemon tra DNS. <span class="subst" data-x="Ŝi">Ri</span> disrompis la filmojn en miliardojn da pecoj kaj kaŝis ĉiun el ili en normala mesaĝo al DNS-servilo. Rulante <span class="subst" data-x="ŝi">ri</span>an programon, mi povis tiri la filmon de tiuj DNS-serviloj, ĉie en Interreto, nekredeble rapide. Tio devus aspekti bizare en la histogramoj de la reto, kvazaŭ mi serĉus la adreson de ĉiu komputilo en la mondo.</p>
  <p>Sed ĝi havis du avantaĝojn, kiujn mi tuj aprezis: mi povis akiri la filmon kun kapturna rapido – alklakinte la unuan ligon, mi tuj komencis ricevi plenekranajn bildojn, kun neniaj stumbloj – kaj mi havis nenian ideon, kie ĝi estas gastigata. Estis tute anonime.</p>
  <p>Komence mi eĉ ne atentis la enhavon de la filmo. Mi estis tiel imponita de la ruzeco de tiu truko. Transsendi filmon per DNS? Jen afero tiel ruza kaj stranga, ke ĝi estis preskaŭ <em>perversia</em>.</p>
  <p>Iom post iom mi vidis, kion mi rigardis.</p>
  <p>Jen direktorara tablo en malgranda ĉambro kun longa spegulo laŭ unu muro. Mi konis tiun ĉambron. Mi sidis en tiu ĉambro, kiam la ino kun severa harfasono devigis min elparoli mian pasvorton. Ĉirkaŭ la tablo estis kvin komfortaj seĝoj, kaj en ĉiu seĝo komforte sidis homo, en DHS-uniformo. Mi rekonis ĉefgeneralon Graeme Sutherland, la DHS-komandanton de la Golfa Regiono, kaj ankaŭ Severan Harfasonon. La aliajn mi ne konis. Ĉiuj rigardis ekranon ĉe la fino de la tablo, sur kiu vidiĝis multe pli rekonebla vizaĝo.</p>
  <p>Kurt Rooney estis tutlande konata kiel la ĉefa strategiisto de la Prezidanto, la homo, kiu revenigis la partion por ĝia tria periodo, kaj kiu krozis al kvara. Oni nomis <span class="subst" data-x="li">ri</span>n “Senkompata”, kaj mi iam vidis en novaĵoraporto, kiel strikte <span class="subst" data-x="li">ri</span> regas siajn stabanojn, alvokante ilin, tujmesaĝante al ili, kontrolante ĉiun movon, direktante ĉiun ilian paŝon. <span class="subst" data-x="Li">Ri</span> estis maljuna, kun sulkita vizaĝo, palaj grizaj okuloj kaj plata nazo kun larĝaj etenditaj naztruoj kaj maldikaj lipoj: homo, kiu aspektis, kvazaŭ <span class="subst" data-x="li">ri</span> flarus ion malbonan la tutan tempon.</p>
  <p><span class="subst" data-x="Li">Ri</span> estis la homo sur la ekrano. <span class="subst" data-x="Li">Ri</span> parolis, kaj ĉiuj aliaj fokusis sin sur <span class="subst" data-x="li">ri</span>an ekranon, farante notojn tiel rapide, kiel ili povis tajpi, provante aspekti inteligente.</p>
  <p>“… diras, ke ili koleras kontraŭ aŭtoritato, sed ni devas montri al la lando, ke teroristojn, ne la registaron, oni kulpigu. Ĉu vi komprenas min? La lando ne amas tiun urbon. Kiel ili vidas ĝin, ĝi estas Sodomo kaj Gomoro el gejoj kaj ateistoj, kiuj meritas putri en la infero. La landon interesas, kion oni pensas en San-Francisko, nur ĉar tie oni havis la bonŝancon esti eksplodigita inferen de iuj islamaj teroristoj.</p>
  <p>“Tiuj Xnet-infanoj atingas la punkton, ĉe kiu ili eble komencas utili al ni. Ju pli radikalaj ili iĝos, des pli la resto de la lando komprenos, ke minacoj troviĝas ĉie.”</p>
  <p><span class="subst" data-x="Li">Ri</span>a aŭskultantaro finis sian tajpadon.</p>
  <p>“Ni povas regi tion, mi pensas”, diris Severa Harfasono. “Niaj homoj en Xnet konstruis por si multe da influopovo. La Manĉuraj Blogistoj faras ĝis po kvindek blogojn, inundante la babilkanalojn, ligante unu al alia, plejparte nur sekvante la partian linion, difinitan de ĉi tiu M1k3y. Sed ili jam montris, ke ili povas provoki radikalan agadon, eĉ kiam M1k3y aplikas bremson.”</p>
  <p>Ĉefgeneralo Sutherland kapjesis. “Ni planis lasi ilin kaŝitaj ĝis ĉirkaŭ monato antaŭ la mezmandata balotado. Tiel estas laŭ la originala plano. Sed ŝajnas, ke …”</p>
  <p>“Ni havas alian planon por la mezmandata”, diris Rooney. “Scias nur tiuj, kiuj devas scii, kompreneble, sed verŝajne vi ĉiuj ne planu vojaĝi dum la antaŭa monato. Lasu al Xnet ruliĝi, kiel eble plej baldaŭ. Dum ili estas moderaj, ili estas danĝeraj. Tenu ilin radikalaj.”</p>
  <p>La filmo ĉesis.</p>
  <p>Ange kaj mi sidis sur la rando de la lito, rigardante la ekranon. Ange etendis manon kaj rekomencis la filmon. Ni rigardis ĝin. Ĝi estis pli malbona la duan fojon.</p>
  <p>Mi flankenĵetis la klavaron kaj ekstaris.</p>
  <p>“Min <em>tiom tedas</em> la timo”, mi diris. “Ni portu ĉi tion al Barbara kaj lasu al <span class="subst" data-x="ŝi">ri</span> publikigi ĝin. Ni metu ĉion en la reton. Ili forportu min. Tiam mi almenaŭ scios, kio okazos. Tiam mi almenaŭ havos iom da <em>certeco</em> en la vivo.”</p>
  <p>Ange ektenis min kaj brakumis min, kvietigis min. “Mi scias, kara, mi scias. Ĉio estas terura. Sed vi koncentriĝas sur la malbonajn aferojn kaj ignoras la bonajn. Vi kreis movadon. Vi superruzis la naŭzulojn en la Blanka Domo, la friponojn en la DHS-uniformoj. Vi atingis pozicion, en kiu vi eble respondecos pri eksplodigo de la tuta putrinta DHS-afero.</p>
  <p>“Certe ili celas kapti vin. Kompreneble ili celas tion. Ĉu vi iam dubis tion? Mi ĉiam enkalkulis tion. Sed, Marcus, <em>ili ne scias, kiu vi estas</em>. Pensu pri tio. Jen ĉiuj homoj, mono, pafiloj kaj spionoj, kaj vi, deksepjara lerneja <span class="subst" data-x="bub">bub</span>o – tamen vi venkas ilin. Ili ne scias pri Barbara. Ili ne scias pri Zeb. Vi ĵamis ilin en la stratoj de San-Francisko kaj humiligis ilin antaŭ la mondo. Do ĉesu malgaji, ĉu ne? Vi venkas.”</p>
  <p>“Tamen ili venas kapti min. Vi vidas tion. Ili metos min en malliberejon por ĉiam. Eĉ ne en malliberejon. Mi simple malaperos, kiel Darryl. Eble pli malbone. Eble Sirio. Kial lasi min en San-Francisko? Mi estas danĝera, dum mi estas en Usono.”</p>
  <p><span class="subst" data-x="Ŝi">Ri</span> sidiĝis sur la lito kun mi.</p>
  <p>“Jes”, <span class="subst" data-x="ŝi">ri</span> diris. “Tio.”</p>
  <p>“Tio.”</p>
  <p>“Nu, vi scias, kion vi devas fari, ĉu ne?”</p>
  <p>“Kion?” <span class="subst" data-x="Ŝi">Ri</span> rigardis signifoplene al mia klavaro. Mi povis vidi la larmojn flui sur <span class="subst" data-x="ŝi">ri</span>aj vangoj. “Ne! Vi deliras. Ĉu vi pensas, ke mi forkuros kun iu frenezulo el Interreto? Kun iu spiono?”</p>
  <p>“Ĉu vi havas pli bonan planon?”</p>
  <p>Mi piedbatis aeren amaseton da teksaĵoj. “Bone. Kiel vi volas. Mi plu parolos al <span class="subst" data-x="ŝi">ri</span>.”</p>
  <p>“Vi parolu al <span class="subst" data-x="ŝi">ri</span>”, diris Ange. “Vi diru al <span class="subst" data-x="ŝi">ri</span>, ke vi kaj via koramikino eliros.”</p>
  <p>“Kion?”</p>
  <p>“Fermu ĝin, ŝtipkapulo. Ĉu vi pensas, ke nur vi estas en danĝero? Mi estas same en danĝero, Marcus. Tio nomiĝas kulpo pro asociiĝo. Kiam vi iros, mi iros.” <span class="subst" data-x="Ŝi">Ri</span>a makzelo estis elŝovita je ribela angulo. “Vi kaj mi – ni estas nun kune. Vi devas kompreni tion.”</p>
  <p>Ni sidiĝis sur la lito kune.</p>
  <p>“Escepte se vi ne volas min”, <span class="subst" data-x="ŝi">ri</span> diris, fine, per malforta voĉo.</p>
  <p>“Vi blagas al mi, ĉu?”</p>
  <p>“Ĉu aspektas tiel, ke mi blagas?”</p>
  <p>“Neniel mi povus foriri laŭvole sen vi, Ange. Mi neniam povus peti vin kunveni, sed mi ĝojegas, ke vi proponis tion.”</p>
  <p><span class="subst" data-x="Ŝi">Ri</span> ridetis kaj ĵetis al mi mian klavaron.</p>
  <p>“Retmesaĝu tiun Masha-ulinon. Ni vidu, kion tiu <span class="subst" data-x="knab'in">knabin</span>o povas fari por ni.”</p>
  <p>Mi retmesaĝis <span class="subst" data-x="ŝi">ri</span>n, ĉifrante la mesaĝon, kaj atendis respondon. Ange alŝovis la nazon al mi, kaj mi kisis <span class="subst" data-x="ŝi">ri</span>n, kaj ni brakumis nin. Io ligita al la danĝero kaj la pakto iri kune – tio forgesigis al mi la sinĝenon de seksumado, kaj ankaŭ igis min diable seksumema.</p>
  <p>Ni estis denove duonnudaj, kiam alvenis la retmesaĝo de Masha.</p>
  <p><code>&gt; Vi ambaŭ? Je Jesuo, kvazaŭ ne estus jam sufiĉe malfacile.</code></p>
  <p><code>&gt; Mi ne rajtas foriri escepte por serĉi informojn surkampe post granda Xnet-operacio. Ĉu vi sekvas? La ĉefoj kontrolas ĉiun mian movon, sed oni malligas la ŝnuron, kiam io granda okazas kun Xnet-anoj. Tiam mi sendiĝas en la kampon.</code></p>
  <p><code>&gt; Vi faru ion grandan. Mi sendiĝas al ĝi. Mi eligas nin ambaŭ. Ĉiujn tri el ni, se vi insistas.</code></p>
  <p><code>&gt; Sed faru ĝin rapide. Mi ne povas sendi al vi multajn mesaĝojn, ĉu komprenite? Ili rigardas min. Ili proksimiĝas al vi. Vi ne havas multe da tempo. Ĉu semajnojn? Eble nur tagojn.</code></p>
  <p><code>&gt; Mi bezonas vin por eliri. Jen kial mi faras ĉi tion, se vi scivolas pri tio. Mi ne povas eskapi sola. Mi bezonas grandan Xnet-distraĵon. Jen via fako. Ne malsukcesu, M1k3y, aŭ ni ambaŭ mortos. Ankaŭ via ineto.</code></p>
  <p><code>&gt; Masha</code></p>
  <p>Mia telefono eksonis, timigante nin ambaŭ. Alvokis mia panjo, volante scii, kiam mi venos hejmen. Mi diris al <span class="subst" data-x="ŝi">ri</span>, ke mi survojas. <span class="subst" data-x="Ŝi">Ri</span> ne menciis Barbara. Ni interkonsentis, ke ni ne parolos pri tiuj aferoj telefone. Tion proponis mia paĉjo. <span class="subst" data-x="Li">Ri</span> povis esti tiel paranoja kiel mi.</p>
  <p>“Mi devas ekiri”, mi diris.</p>
  <p>“Niaj <span class="subst" data-x="patr">gepatr</span>oj …”</p>
  <p>“Mi scias”, mi diris. “Mi vidis, kio okazis al miaj <span class="subst" data-x="patr">gepatr</span>oj, kiam ili pensis, ke mi mortis. Scii, ke mi estas fuĝanto, ne estos multe pli bone. Sed ili preferus, ke mi estu fuĝanto, ol malliberulo. Jen kion mi supozas. Ĉiuokaze, kiam ni malaperos, Barbara povos publikigi sen zorgi, ĉu tio kaŭzos por ni problemojn.”</p>
  <p>Ni kisis nin ĉe la pordo de <span class="subst" data-x="ŝi">ri</span>a ĉambro. Ne estis unu el la varmegaj, malsekaj, kiel ni kutime faris ĉe disiĝo. Dolĉa kiso estis ĉi-foje. Malrapida kiso. Adiaŭeca kiso.</p>
  <p class="steletoj">* * *</p>
  <p>BART-veturoj estas introspektigaj. Dum la trajno balanciĝas tien kaj reen kaj oni provas ne kontakti okule la aliajn pasaĝerojn kaj oni provas ne legi la reklamojn pri plastia kirurgio, kaŭcigarantiantoj kaj aidoso-testoj, dum oni klopodas ignori la grafitiojn kaj ne rigardi tro atente la enhavon de la tapiŝo. Jen kiam onia menso komencas vere kirladi.</p>
  <p>Oni balanciĝas tien kaj reen, kaj la menso trairas ĉiujn aferojn, kiujn oni pretervidis, reprojekcias ĉiujn filmojn pri onia vivo, en kiu oni estas nenia heroo, en kiu oni estas idiota aŭ naiva.</p>
  <p>Onia cerbo elpensas teoriojn kiel jena:</p>
  <p><em>Se la DHS volus kapti M1k3y, kiu pli bona maniero ekzistus ol logi <span class="subst" data-x="li">ri</span>n antaŭ la publikon, paniki <span class="subst" data-x="li">ri</span>n en gvidadon de ia granda, publika Xnet-evento? Ĉu tio ne valorus la ŝancon, ke kompromita filmeto tralikiĝus?</em></p>
  <p>La cerbo elpensas tiajn aferojn, eĉ kiam la trajnveturo daŭras nur du aŭ tri haltojn. Kiam oni eltrajniĝas kaj oni komencas moviĝi, la sango ekfluas, kaj kelkfoje la cerbo helpas onin denove.</p>
  <p>Kelkfoje onia cerbo donas krom problemoj ankaŭ solvojn.</p>
</section>

  </body>
</html>
