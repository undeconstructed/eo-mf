<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 15</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_15">
  <h2>Ĉapitro 15</h2>
  <p>Mi blogis pri la gazetara konferenco eĉ antaŭ ol sendi invitojn al la gazetaro. Mi povis konstati, ke ĉiuj tiuj raportistoj volis fari el mi gvidanton aŭ generalon aŭ superan gerilan komandanton, kaj mi kalkulis, ke unu maniero por solvi tion estos havi ankaŭ aron da Xnet-anoj, kiuj ĉirkaŭkuras kaj respondas demandojn.</p>
  <p>Poste mi retmesaĝis al la gazetaro. La respondoj venis en gamo de konfuzita ĝis entuziasma; nur la raportisto de Fox estis “skandalita”, ke mi aŭdacis peti <span class="subst" data-x="ŝi">ri</span>n fari ludon, por ke mi aperu en <span class="subst" data-x="ŝi">ri</span>a televida programo. La aliaj ŝajnis pensi, ke ĝi estos bela raportaĵo, kvankam pluraj el ili petis multe da teknika subteno por aliĝi al la ludo.</p>
  <p>Mi elektis la okan horon, post la vespermanĝo. Panjo pikadis min pri la multaj vesperoj, kiujn mi pasigis ekster la hejmo, ĝis fine mi konfesis pri Ange, ĉe kio <span class="subst" data-x="ŝi">ri</span> iĝis tute nebula kaj rigardadis min, kvazaŭ mia-infaneto-plenkreskuliĝas. <span class="subst" data-x="Ŝi">Ri</span> volis renkonti Ange, kaj mi uzis tion kiel negocilon, promesante venigi <span class="subst" data-x="ŝi">ri</span>n la sekvan vesperon, se mi povos “iri al kinejo” kun Ange hodiaŭ vespere.</p>
  <p>La panjo kaj la <span class="subst" data-x="frat'in">fratin</span>o de Ange estis elirintaj denove – ili ne estis hejmemuloj – kio lasis min kaj Ange solaj en <span class="subst" data-x="ŝi">ri</span>a ĉambro kun <span class="subst" data-x="ŝi">ri</span>a Xbox kaj mia. Mi malkonektis unu el <span class="subst" data-x="ŝi">ri</span>aj apudlitaj ekranoj kaj konektis mian Xbox al ĝi, por ke ni ambaŭ povu konektiĝi samtempe.</p>
  <p>Ambaŭ Xbox-oj atendis, konektite al Risorta Rabado. Mi paŝadis.</p>
  <p>“Ĉio iros bone”, <span class="subst" data-x="ŝi">ri</span> diris. <span class="subst" data-x="Ŝi">Ri</span> ĵetis rigardon al sia ekrano. “La Bazaro de Klapokula Karlo enhavas nun 600 ludantojn!” Ni elektis Klapokulan Karlon, ĉar ĝi estis la komercejo plej proksima al la vilaĝa placo, kie novaj ludantoj materiiĝis. Se la raportistoj ne jam estis ludantoj de Risorta Rabado – ha! – jen kie ili aperos. En mia blogaĵo mi petis al homoj pasumi laŭ la vojo inter Klapokula Karlo kaj la materiiĝa pordo kaj direkti al Karlo ĉiun, kiu aspektis kiel senkonsila raportisto.</p>
  <p>“Kion diable mi diros al ili?”</p>
  <p>“Vi simple respondu iliajn demandojn – kaj se vi ne ŝatas demandon, ignoru ĝin. Iu alia povos respondi ĝin. Ĉio iros bone.”</p>
  <p>“Ĉi tio estas freneza.”</p>
  <p>“Ĉi tio estas perfekta, Marcus. Se vi volas vere rebati al la DHS, vi devas embarasi ĝin. Vi ne povus venki per pafado. Via sola armilo estas via kapablo igi ilin aspekti kiel stultuloj.”</p>
  <p>Mi faligis min sur la liton, kaj <span class="subst" data-x="ŝi">ri</span> tiris mian kapon sur siajn genuojn kaj karesis miajn harojn. Mi ludis per diversaj harfasonoj antaŭ la bombado, tinkturante la harojn per ĉiaj strangaj koloroj, sed de kiam mi elvenis el la malliberejo, mi ne plu volis zorgi pri tio. Miaj haroj iĝis longaj kaj stultaj kaj senordaj, do mi iris en banĉambron, ekprenis mian tondomaŝinon kaj fortondis ilin ĝis unu centimetro ĉiuflanke: fasono, kiu postulis neniajn penojn por prizorgi kaj helpis min esti nevidebla, kiam mi eliris por ĵami kaj kloni rofidojn.</p>
  <p>Mi malfermis la okulojn kaj rigardis en <span class="subst" data-x="ŝi">ri</span>ajn grandajn brunajn okulojn malantaŭ <span class="subst" data-x="ŝi">ri</span>aj okulvitroj. Ili estis rondaj kaj likvaj kaj esprimivaj. <span class="subst" data-x="Ŝi">Ri</span> povis insektecigi ilin, kiam <span class="subst" data-x="ŝi">ri</span> volis ridigi min, aŭ igi ilin molaj kaj tristaj, aŭ senstreĉaj kaj dormemaj en maniero, kiu lasis min fandiĝi en flakon da seksumemo.</p>
  <p>Tion <span class="subst" data-x="ŝi">ri</span> faris ĝuste nun.</p>
  <p>Mi levis min malrapide en sidon kaj brakumis <span class="subst" data-x="ŝi">ri</span>n. <span class="subst" data-x="Ŝi">Ri</span> brakumis min responde. Ni kisis nin. <span class="subst" data-x="Ŝi">Ri</span> estis mirinda kisanto. Mi scias, ke mi jam diris tion, sed ĝi estas ripetinda. Ni jam multe kisis nin, sed pro iu aŭ alia kialo ni ĉiam ĉesis, antaŭ ol ĝi iĝis tro peza.</p>
  <p>Nun mi volis iri plu. Mi trovis la randon de <span class="subst" data-x="ŝi">ri</span>a T-ĉemizo kaj tiris. <span class="subst" data-x="Ŝi">Ri</span> levis la manojn super la kapon kaj retiris sin kelkajn centimetrojn. Mi sciis, ke <span class="subst" data-x="ŝi">ri</span> faros tion. Mi sciis ekde la nokto en la parko. Eble tial ni antaŭe ne iris plu: mi sciis, ke mi ne povus fidi al <span class="subst" data-x="ŝi">ri</span> haltigi nin, kio iom timigis min.</p>
  <p>Sed en tiu momento mi ne timis. La venonta gazetara konferenco, la bataloj kun miaj <span class="subst" data-x="patr">gepatr</span>oj, la internacia atento, la sento, ke estas tiu movado, kiu resaltadas tra la urbo kiel sovaĝa bilardopilko – tio formikigis mian haŭton kaj kantigis mian sangon.</p>
  <p>Kaj <span class="subst" data-x="ŝi">ri</span> estis bela, kaj saĝa, kaj inteligenta, kaj amuza, kaj mi enamiĝis en <span class="subst" data-x="ŝi">ri</span>n.</p>
  <p><span class="subst" data-x="Ŝi">Ri</span>a ĉemizo forglitis, dum <span class="subst" data-x="ŝi">ri</span> arkigis la dorson por helpi min tiri ĝin trans <span class="subst" data-x="ŝi">ri</span>ajn ŝultrojn. <span class="subst" data-x="Ŝi">Ri</span> metis la manojn malantaŭ la dorson kaj faris ion, kaj <span class="subst" data-x="ŝi">ri</span>a mamzono forfalis. Mi gapis, senmove kaj senspire, sed tiam <span class="subst" data-x="ŝi">ri</span> ekprenis <em>mian</em> ĉemizon kaj tiris ĝin super mian kapon, kaptante min kaj tirante mian nudan bruston al sia.</p>
  <p>Ni ruliĝis sur la lito kaj tuŝis unu la alian kaj kunpuŝis niajn korpojn kaj ĝemis. <span class="subst" data-x="Ŝi">Ri</span> kisis mian bruston ĉie, kaj mi faris same al <span class="subst" data-x="ŝi">ri</span>. Mi ne povis spiri, mi ne povis pensi, mi povis nur movi kaj kisi kaj leki kaj tuŝi.</p>
  <p>Ni defiis unu la alian plu iri. Mi malbutonis <span class="subst" data-x="ŝi">ri</span>an ĝinzon. <span class="subst" data-x="Ŝi">Ri</span> malbutonis mian. Mi mallevis <span class="subst" data-x="ŝi">ri</span>an zipon. <span class="subst" data-x="Ŝi">Ri</span> mallevis mian kaj fortiris mian ĝinzon. Mi fortiris <span class="subst" data-x="ŝi">ri</span>an. Post momento ni ambaŭ estis nudaj, escepte miajn ŝtrumpetojn, kiujn mi forigis per la piedfingroj.</p>
  <p>Sed ĝuste tiam mi ekvidis la apudlitan horloĝon, kiu estis de longe forruliĝinta sur la plankon kaj kuŝis tie, lumante supren al ni.</p>
  <p>“Merdo!” mi kriis. “Ĝi komenciĝos post du minutoj!” Mi apenaŭ povis kredi, ke mi tuj ĉesos fari, kion mi tuj ĉesos fari, en la momento, kiam mi estis ĉesonta. Mi volas diri: se oni demandus al mi, “Marcus, se vi estas seksumonta la unuan fojon en la tuta viv’, ĉu vi ĉesos, se mi eksplodigos ĉi tiun nuklean bombon en la sama ĉambro kiel vi?”, la respondo estus laŭta kaj unusenca <em>NE</em>.</p>
  <p>Kaj tamen ni ĉesis pro ĉi tio.</p>
  <p><span class="subst" data-x="Ŝi">Ri</span> kaptis min kaj tiris mian vizaĝon al <span class="subst" data-x="ŝi">ri</span>a kaj kisis min, ĝis mi sentis, ke mi svenos, kaj tuj poste ni ambaŭ ekprenis niajn vestojn kaj pli-malpli vestis nin kaj kaptis niajn klavarojn kaj musojn kaj direktis nin ĉe Klapokulan Karlon.</p>
  <p class="steletoj">* * *</p>
  <p>Oni facile povis vidi, kiuj estis la gazetaro: ili estis la novuloj, kiuj ludis siajn karakterojn kiel stumblantajn ebriulojn, ŝanceliĝante tien kaj reen kaj supren kaj malsupren, penante kutimiĝi al ĉio, foje trafante malĝustan klavon kaj proponante al fremduloj ĉion aŭ parton de sia inventaro, aŭ regalante ilin per akcidentaj brakumoj kaj piedbatoj.</p>
  <p>Ankaŭ la Xnet-anoj estis facile rekoneblaj: ni ĉiuj ludis Risortan Rabadon, kiam ajn ni havis liberan tempon (aŭ ne sentis nin en ĝusta humoro por fari la hejmtaskojn), kaj ni havis bele ekipitajn karakterojn kun nekutimaj armiloj kaj minoj sur la ŝlosiloj sur niaj dorsoj, kiuj detruus iun, kiu provus forkapti ĝin kaj lasi nin por senstreĉiĝi.</p>
  <p>Kiam mi aperis, sistemanonco montris: M1K3Y ENIRIS ĈE KLAPOKULA KARLO – BONVENON, ŜVABRULO, NI PROPONAS JUSTAN KOMERCON POR BONA RABAĴO. Ĉiuj ludantoj sur la ekrano senmoviĝis, poste amasiĝis ĉirkaŭ mi. La babilado eksplodis. Mi pripensis ŝalti mian voĉmesaĝojn kaj preni kapaŭdilon. Tamen, vidante, kiom da homoj provis paroli samtempe, mi komprenis, kiel konfuza tio estus. Teksto estas pli facile sekvebla, kaj ili ne povus misciti min (he he).</p>
  <p>Mi priskoltis la lokon antaŭe kun Ange – bonege estis kampanji kun <span class="subst" data-x="ŝi">ri</span>, ĉar ni povis streĉi unu la alian. Estis alta punkto sur stako da skatoloj da salporcioj, sur kiu mi povis stari por esti videbla de ĉie en la bazaro.</p>
  <p><code>&gt; Bonan vesperon kaj dankon al ĉiuj, ke vi venis. Mia nomo estas M1k3y, kaj mi ne estas gvidanto de io ajn. Ĉie ĉirkaŭ vi estas Xnet-anoj, kiuj povas same multe kiel mi diri, kial ni estas ĉi tie. Mi uzas Xnet, ĉar mi kredas je libereco kaj la Konstitucio de Usono. Mi uzas Xnet, ĉar la DHS ŝanĝis mian urbon en polican ŝtaton, kie ni ĉiuj estas suspektataj teroristoj. Mi uzas Xnet, ĉar mi pensas, ke oni ne povas defendi liberecon, disŝirante la Deklaron de Rajtoj. Mi lernis pri la Konstitucio en kalifornia lernejo, kaj mi estas edukita por ami mian landon pro ĝia libereco. Se mi havas filozofion, jen ĝi:</code></p>
  <p><code>&gt; Registaroj iniciatiĝas inter homoj, derivante siajn justajn potencojn el la konsento de la regatoj, ke kiam ajn iu formo de regado fariĝas detruema al tiuj celoj, la popolo rajtas ŝanĝi aŭ aboli ĝin, kaj iniciati novan regadon, bazante ĝian fundamenton sur tiajn principojn, kaj organizante ĝiajn potencojn en tia formo, kia ŝajnas plej kongrua al efektiviĝo de iliaj sekureco kaj feliĉo.</code></p>
  <p><code>&gt; Mi ne verkis tion, sed mi kredas ĝin. La DHS ne regas kun mia konsento.</code></p>
  <p><code>&gt; Dankon</code></p>
  <p>Mi verkis tion la antaŭan tagon, interŝanĝante malnetojn tien kaj reen kun Ange. Enkopii ĝin daŭris nur sekundon, sed homoj en la ludo bezonis momenton por legi ĝin. Multaj Xnet-anoj hurais, per grandaj sinmontremaj pirataj huraoj kun levitaj sabroj kaj hejmigitaj papagoj flugantaj super iliaj kapoj.</p>
  <p>Iom post iom ankaŭ la ĵurnalistoj digestis ĝin. La babilado preterfluis rapide, tiel rapide, ke oni apenaŭ povis legi ĝin, kun multaj Xnet-anoj skribantaj ekzemple “Tiel ja” kaj “Usono, amu ĝin aŭ forlasu ĝin” kaj “DHS iru hejmen” kaj “Usono el San-Francisko”, ĉiuj sloganoj, kiuj furoris en la Xnet-blogaro.</p>
  <p><code>&gt; M1k3y, mi estas Priya Rajneesh de BBC. Vi diras, ke vi ne estas gvidanto de iu movado, sed ĉu vi kredas, ke ekzistas movado? Ĉu ĝi nomiĝas Xnet?</code></p>
  <p>Venis multaj respondoj. Iuj diris, ke ne estas movado, iuj diris, ke ja estas movado, kaj multaj homoj havis ideojn pri ĝia nomo: Xnet, Malgrandaj <span class="subst" data-x="Frat">Gefrat</span>oj, kaj mia plej ŝatata: la Unuiĝintaj Ŝtatoj de Ameriko.</p>
  <p>Ili vigle diskutis. Mi lasis ilin plu paroli, pensante, kion mi povus diri. Kiam mi havis ĝin, mi tajpis:</p>
  <p><code>&gt; Mi pensas, ke tio pli-malpli respondas vian demandon, ĉu ne? Eble estas unu aŭ pluraj movadoj, kaj eble ili nomiĝas Xnet, aŭ eble ne.</code></p>
  <p><code>&gt; M1k3y, mi estas Doug Christensen de la Vaŝingtona Interreta Gazeto Ĉiutaga. Kion laŭ vi la DHS faru por eviti novan atakon kontraŭ San-Francisko, se tio, kion oni nun faras, ne sukcesas?</code></p>
  <p>Pli da babilado. Multaj homoj diris, ke la teroristoj kaj la registaro estas la sama afero – aŭ laŭvorte, aŭ nur celante, ke ili estas same malbonaj. Iuj diris, ke la registaro scias kapti teroristojn, sed preferas ne fari tion, ĉar “militaj prezidantoj” reelektiĝas.</p>
  <p><code>&gt; Mi ne scias</code></p>
  <p>mi tajpis finfine.</p>
  <p><code>&gt; Mi vere ne scias. Mi ofte demandas al mi tion, ĉar mi ne volas esti eksplodigita, kaj mi ne volas, ke mia urbo estu eksplodigita. Jen tamen kion mi elcerbumis: se la tasko de la DHS estas gardi nin sekuraj, ĝi malsukcesas. Ĉiuj stultaĵoj, kiujn ĝi faris – nenio el tio malhelpus eksplodigi la ponton denove. Spuradi nin tra la urbo? Forpreni nian liberecon? Igi nin suspekti unu la alian, igi nin kontraŭi unu la alian? Nomi malsampensantojn perfiduloj? La celo de terorismo estas terori nin. La DHS teroras min.</code></p>
  <p><code>&gt; Mi havas nenian povon diri, kion la teroristoj faru al mi, sed, se ĉi tiu estas libera lando, mi devus almenaŭ povi diri, kion miaj propraj policanoj faru al mi. Mi devus povi malpermesi al ili terori min.</code></p>
  <p><code>&gt; Mi scias, ke tio ne estas bona respondo. Pardonu.</code></p>
  <p><code>&gt; Kion vi volas diri per tio, ke la DHS ne malhelpas teroristojn? Kiel vi scias?</code></p>
  <p><code>&gt; Kiu vi estas?</code></p>
  <p><code>&gt; Mi estas ĉe la Sidneja Matena Heroldo.</code></p>
  <p><code>&gt; Mi aĝas 17 jarojn. Mi ne estas tia lernejano, kiu ricevas A-on por ĉiu fako. Tamen, mi sukcesis kompreni kiel fari Interreton, kiun ili ne povas spioni. Mi komprenis kiel ĵami ilian teknologion por spuri homojn. Mi povas ŝanĝi senkulpulojn en suspektatojn kaj kulpulojn en senkulpulojn en iliaj okuloj. Mi povus porti metalon en aviadilon aŭ eviti flugmalpermesan liston. Mi komprenis tiujn aferojn, legante en la reto kaj pripensante. Se mi povas fari tion, ankaŭ teroristoj povas. Ili diris al ni, ke ili forprenis nian liberecon por sekurigi nin. Ĉu vi sentas vin sekura?</code></p>
  <p><code>&gt; En Aŭstralio? Nu, jes</code></p>
  <p>Ĉiuj piratoj ridis.</p>
  <p>Pli da ĵurnalistoj demandis. Iuj estis kunsentemaj, kaj aliaj estis malamikaj. Kiam mi laciĝis, mi transdonis mian klavaron al Ange kaj lasis al <span class="subst" data-x="ŝi">ri</span> esti M1k3y dum tempeto. Ne plu vere sentiĝis, ke M1k3y kaj mi estas la sama persono, ĉiuokaze. M1k3y estis tia persono, kia parolas al internaciaj ĵurnalistoj kaj inspiras movadon. Marcus estis eksigita de sia lernejo kaj batalis kun sia paĉjo kaj demandis sin, ĉu <span class="subst" data-x="li">ri</span> estas sufiĉe bona por sia mirinda koramikino.</p>
  <p>Je la 23-a horo sufiĉis por mi. Cetere, miaj <span class="subst" data-x="patr">gepatr</span>oj atendos min hejme baldaŭ. Mi adiaŭis la ludon, kaj tiel faris ankaŭ Ange, kaj ni kuŝis tie dum momento. Mi prenis <span class="subst" data-x="ŝi">ri</span>an manon, kaj <span class="subst" data-x="ŝi">ri</span> premis ĝin forte. Ni brakumis nin.</p>
  <p><span class="subst" data-x="Ŝi">Ri</span> kisis mian kolon kaj murmuris ion.</p>
  <p>“Kion?”</p>
  <p>“Mi diris, ke mi amas vin”, <span class="subst" data-x="ŝi">ri</span> diris. “Kiel, ĉu vi volas, ke mi sendu al vi telegramon?”</p>
  <p>“He”, mi diris.</p>
  <p>“Vi estas tiel surprizita, ĉu?”</p>
  <p>“Ne. Nu. Estas nur tiel, ke … mi volis diri tion al vi.”</p>
  <p>“Nepre vi volis”, <span class="subst" data-x="ŝi">ri</span> diris, kaj mordetis la pinton de mia nazo.</p>
  <p>“Estas nur tiel, ke mi neniam antaŭe diris ĝin”, mi diris. “Do mi progresis al ĝi iom post iom.”</p>
  <p>“Vi ankoraŭ ne diris ĝin, notu. Ne kredu, ke mi ne rimarkis. Ni <span class="subst" data-x="knab'in">knabin</span>oj rimarkas tiajn aferojn.”</p>
  <p>“Mi amas vin, Ange Carvelli”, mi diris.</p>
  <p>“Ankaŭ mi amas vin, Marcus Yallow.”</p>
  <p>Ni kisis nin kaj kunŝovis la nazojn, kaj mi komencis forte spiri, kaj ankaŭ <span class="subst" data-x="ŝi">ri</span>. Jen kiam <span class="subst" data-x="ŝi">ri</span>a panjo frapis sur la pordo.</p>
  <p>“Angela,” <span class="subst" data-x="ŝi">ri</span> diris, “mi pensas, ke venis horo, en kiu via amiko iru hejmen. Ĉu ne ankaŭ vi?”</p>
  <p>“Jes, <span class="subst" data-x="patr'in">patrin</span>o”, <span class="subst" data-x="ŝi">ri</span> diris, kaj mimis svingi hakilon. Dum mi surmetis miajn ŝtrumpetojn kaj ŝuojn, <span class="subst" data-x="ŝi">ri</span> subdiris: “Ili diros, ke tiu Angela estis tiel brava <span class="subst" data-x="knab'in">knabin</span>o, kaj kiu povus pensi, ke la tutan tempon <span class="subst" data-x="ŝi">ri</span> estis en la malantaŭa ĝardeno, helpante sian <span class="subst" data-x="patr'in">patrin</span>on per akrigado de tiu hakilo.”</p>
  <p>Mi ridis. “Vi ne scias, kiel facile estas por vi. Absolute <em>neniel</em> okazus, ke miaj <span class="subst" data-x="patr">gepatr</span>oj permesus al ni resti solaj en mia dormoĉambro ĝis la 23-a horo.”</p>
  <p>“23:45”, <span class="subst" data-x="ŝi">ri</span> diris, kontrolante per sia horloĝo.</p>
  <p>“Merdo!” mi kriis kaj ligis miajn ŝulaĉojn.</p>
  <p>“Iru”, <span class="subst" data-x="ŝi">ri</span> diris. “Kuru kaj estu libera! Rigardu en ambaŭ direktoj antaŭ ol transiri la straton! Skribu, se vi trovos laboron! Eĉ ne haltu por brakumo! Se vi ne estos for ĝis la numero dek, estos <em>ĉagreno</em>, <span class="subst" data-x="sior(iĉ)">sior</span>o. Unu. Du. Tri.”</p>
  <p>Mi silentigis <span class="subst" data-x="ŝi">ri</span>n, saltante sur la liton, kaptante <span class="subst" data-x="ŝi">ri</span>n kaj kisante <span class="subst" data-x="ŝi">ri</span>n, ĝis <span class="subst" data-x="ŝi">ri</span> ĉesis provi nombri. Kontenta pri mia venko, mi kuris suben laŭ la ŝtuparo kun mia Xbox sub mia brako.</p>
  <p><span class="subst" data-x="Ŝi">Ri</span>a panjo estis ĉe la subo de la ŝtuparo. Ni renkontiĝis nur dufoje antaŭe. <span class="subst" data-x="Ŝi">Ri</span> aspektis kiel pli aĝa, pli alta versio de Ange – Ange diris, ke <span class="subst" data-x="ŝi">ri</span>a <span class="subst" data-x="patr'iĉ">patriĉ</span>o estas la malalta – kun kontaktolensoj anstataŭ okulvitroj. Ŝajne <span class="subst" data-x="ŝi">ri</span> provizore klasis min kiel bonulon, kaj mi aprezis tion.</p>
  <p>“Bonan nokton, <span class="subst" data-x="sior(in)">sior</span>o Carvelli”, mi diris.</p>
  <p>“Bonan nokton, <span class="subst" data-x="sior(iĉ)">sior</span>o Yallow”, <span class="subst" data-x="ŝi">ri</span> diris. Tio estis unu el niaj etaj ritoj, ekde kiam mi nomis <span class="subst" data-x="ŝi">ri</span>n <span class="subst" data-x="sior(in)">sior</span>o Carvelli ĉe nia unua renkontiĝo.</p>
  <p>Mi trovis min staranta mallerte ĉe la pordo.</p>
  <p>“Jes?” <span class="subst" data-x="ŝi">ri</span> diris.</p>
  <p>“Nu”, mi diris. “Dankon pro la gastigado.”</p>
  <p>“Vi estas ĉiam bonvena en nia domo, <span class="subst" data-x="sior(iĉ)">sior</span>eto”, <span class="subst" data-x="ŝi">ri</span> diris.</p>
  <p>“Kaj dankon pro Ange”, mi diris fine, malamante, kiel fuŝe tio sonis. Sed <span class="subst" data-x="ŝi">ri</span> ridetis larĝe kaj brakumis min mallonge.</p>
  <p>“Vi estas tre bonvena”, <span class="subst" data-x="ŝi">ri</span> diris.</p>
  <p>Dum la tuta busveturo hejmen mi trapensis la gazetaran konferencon, pensis pri Ange nuda kaj rampanta kun mi sur sia lito, pensis pri <span class="subst" data-x="ŝi">ri</span>a <span class="subst" data-x="patr'in">patrin</span>o ridetanta kaj montranta al mi la pordon.</p>
  <p>Mia panjo atendis min sube. <span class="subst" data-x="Ŝi">Ri</span> demandis al mi pri la filmo, kaj mi donis la respondon, kiun mi jam ellaboris, kopiante de la recenzo, kiun ĝi ricevis en la <em>Golfa Gardisto</em>.</p>
  <p>Dum mi endormiĝis, la gazetara konferenco revenis en mian konscion. Mi tute fieris pri ĝi. Estis tiel bonege aperigi ĉiujn tiujn gravulojn-ĵurnalistojn en la ludo, igi ilin aŭskulti min kaj aŭskulti ĉiujn homojn, kiuj kredis je la samaj aferoj kiel mi. Mi endormiĝis kun rideto sur la lipoj.</p>
  <p class="steletoj">* * *</p>
  <p>Mi devus scii pli bone.</p>
  <div class="cit">
  <p>XNET-GVIDANTO: MI POVUS PORTI METALON EN AVIADILON</p>
  <p>DHS NE HAVAS MIAN KONSENTON POR REGI</p>
  <p>XNET-ULOJ: USONO EL SAN-FRANCISKO</p>
  </div>
  <p>Tiuj estis la <em>bonaj</em> titoloj. Ĉiuj sendis al mi la artikolojn por blogi, sed jen kion mi malplej volis fari.</p>
  <p>Mi fuŝis ĝin, iel. La gazetaro venis al mia gazetara konferenco kaj konkludis, ke ni estas teroristoj aŭ dupoj de teroristoj. La plej malbona estis la raportisto en Fox-Novaĵoj, kiu ŝajne venis malgraŭ ĉio, kaj kiu dediĉis al ni dekminutan komentaron, parolante pri nia “krima perfido”. <span class="subst" data-x="Ŝi">Ri</span>a konkluda alineo, ripetata en ĉiu novaĵkanalo, kiun mi trovis, estis:</p>
  <p>“Ili diras, ke ili ne havas nomon. Mi havas nomon por ili. Ni nomu tiujn dorlotitajn infanojn Kal-Kaida. Ili faras la laboron de la teroristoj ĉe la hejma fronto. Kiam – ne se, sed kiam – Kalifornio estos atakita denove, tiuj <span class="subst" data-x="bub">bub</span>aĉoj same multe kulpos kiel la familio Saud.”</p>
  <p>Gvidantoj de la kontraŭmilita movado denuncis nin kiel randajn elementojn. Unu ulo aperis en televido por diri, ke <span class="subst" data-x="li">ri</span> kredas, ke ni estas fabrikitaj de la DHS por senkreditigi ilin.</p>
  <p>La DHS faris sian propran gazetaran konferencon, anoncante, ke ĝi duobligos la sekurecon en San-Francisko. Ili montris rofidoklonilon, kiun ili trovis ie, kaj montris ĝin funkcianta, uzante ĝin por simuli ŝtelon de aŭto, kaj avertis al ĉiuj atenti pri junuloj, kiuj kondutas suspektinde, speciale tiuj, kies manoj ne estas videblaj.</p>
  <p>Ili ne ŝercis. Mi finis mian raporton pri Kerouac kaj komencis raporton pri la Somero de Amo, la somero de 1967, kiam la kontraŭmilita movado kaj la hipioj konverĝis sur San-Franciskon. La fondintoj de Ben and Jerry’s – mem maljunaj hipioj – fondis hipiomuzeon en Haight, kaj estis ankaŭ aliaj arkivoj kaj ekspoziciaĵoj viziteblaj en la urbo.</p>
  <p>Sed ne estis facile veturi ien. Ĝis la fino de la semajno oni priserĉis min averaĝe kvarfoje tage. Policanoj kontrolis mian identigilon kaj pridemandis min, kial mi estas sur la stratoj, zorge rigardante la leteron de Chávez, kiu informis, ke mi estas eksigita.</p>
  <p>Mi estis bonŝanca. Neniu arestis min. Sed la resto de Xnet ne estis tiel bonŝanca. Ĉiuvespere la DHS anoncis pli da arestoj: “gvidantoj” kaj “agentoj” de Xnet, homoj, kiujn mi ne konis kaj pri kiuj mi neniam aŭdis, elmontrataj en televido kun la rofidodetektiloj kaj aliaj aparatoj, kiujn oni trovis en iliaj poŝoj. Oni anoncis, ke la homoj “nomas nomojn”, kompromitante la “Xnet-strukturon”, kaj ke oni atendas pli da arestoj baldaŭ. La nomo “M1k3y” ofte aŭdiĝis.</p>
  <p>Paĉjo amis tion. <span class="subst" data-x="Li">Ri</span> kaj mi rigardis la novaĵojn kune, kun <span class="subst" data-x="li">ri</span> ĝojaĉanta kaj mi forŝrumpanta, silente terurite. “Vi devus vidi, kion oni uzos kontraŭ tiuj <span class="subst" data-x="bub">bub</span>oj”, diris Paĉjo. “Mi jam vidis tian agadon. Ili prenos kelkajn el ili kaj kontrolos iliajn listojn de tujmesaĝilaj amikoj kaj la numerojn en iliaj telefonoj, serĉos la nomojn, kiuj konstante aperadas, serĉos korelaciojn, arestos pliajn <span class="subst" data-x="bub">bub</span>ojn. Oni malvolvos ilin kiel malnovan puloveron.”</p>
  <p>Mi malanoncis la vespermanĝon kun Ange ĉe ni kaj komencis pasigi eĉ pli da tempo tie. Tina, la eta <span class="subst" data-x="frat'in">fratin</span>o de Ange, komencis nomi min “la domgasto”, kiel ekzemple en: “Ĉu la domgasto vespermanĝos kun ni hodiaŭ vespere?” Mi ŝatis Tina. <span class="subst" data-x="Ŝi">Ri</span> zorgis pri nenio krom eliri kaj festi kaj renkonti <span class="subst" data-x="knab'iĉ">knabiĉ</span>ojn, sed <span class="subst" data-x="ŝi">ri</span> estis amuza kaj tute dediĉita al Ange. Unu nokton, dum ni purigis la telerojn, <span class="subst" data-x="ŝi">ri</span> sekigis la manojn kaj diris, konversacie: “Sciu, vi ŝajnas afabla homo, Marcus. Mia <span class="subst" data-x="frat'in">fratin</span>o freneziĝis pri vi, kaj ankaŭ mi ŝatas vin. Sed mi devas diri al vi ion: se vi rompos <span class="subst" data-x="ŝi">ri</span>an koron, mi elserĉos vin kaj tiros vian skroton trans vian kapon. Tio ne estas bela vidaĵo.”</p>
  <p>Mi certigis al <span class="subst" data-x="ŝi">ri</span>, ke mi pli volonte tirus la propran skroton trans la kapon ol rompus la koron de Ange, kaj <span class="subst" data-x="ŝi">ri</span> balancis la kapon. “Ke ni ambaŭ komprenu tion bone.”</p>
  <p>“Via <span class="subst" data-x="frat'in">fratin</span>o estas frenezulo”, mi diris, dum ni kuŝis denove sur la lito de Ange, rigardante Xnet-blogojn. Jen preskaŭ ĉio, kion ni faris: amuziĝi kaj legadi en Xnet.</p>
  <p>“Ĉu <span class="subst" data-x="ŝi">ri</span> donis al vi la skroto-diraĵon? Mi malamas tion, kiam <span class="subst" data-x="ŝi">ri</span> diras tion. <span class="subst" data-x="Ŝi">Ri</span> nur amas la vorton ‘skroto’, sciu. Ne temas pri io persona.”</p>
  <p>Mi kisis <span class="subst" data-x="ŝi">ri</span>n. Ni iom plu legis.</p>
  <p>“Aŭskultu ĉi tion”, <span class="subst" data-x="ŝi">ri</span> diris. “La polico projektas kvar- ĝis ses-<em>cent</em> arestojn ĉi-semajnfine en tio, kio estu laŭ ĝi la plej granda kunordigita razio kontraŭ Xnet-ribeloj ĝis nun.”</p>
  <p>Mi sentis, ke mi vomos.</p>
  <p>“Ni devas haltigi ĉi tion”, mi diris. “Ĉu vi scias, ke kelkaj homoj faras eĉ pli da ĵamado por montri, ke oni ne timigas ilin? Ĉu tio ne estas <em>freneza</em>?”</p>
  <p>“Mi pensas, ke tio estas kuraĝa”, <span class="subst" data-x="ŝi">ri</span> diris. “Ni ne povas permesi al ili timigi nin ĝis submetiĝo.”</p>
  <p>“Kion? Ne, Ange, ne. Ni ne povas lasi al centoj da homoj iri en <em>malliberejon</em>. Vi ne estis tie. Mi jes. Ĝi estas pli malbona, ol vi pensas. Ĝi estas pli malbona, ol vi povas imagi.”</p>
  <p>“Mi havas fekundan imagopovon”, <span class="subst" data-x="ŝi">ri</span> diris.</p>
  <p>“Ĉesu nun, ĉu bone? Estu serioza dum sekundo. Mi ne faros ĉi tion. Mi ne sendos tiujn homojn al malliberejo. Se mi farus tion, mi estus tiel malbona homo, kiel opinias Van.”</p>
  <p>“Marcus, mi estas serioza. Ĉu vi pensas, ke tiuj homoj ne jam scias, ke ili povus iri al malliberejo? Ili kredas je la afero. Ankaŭ vi kredas je ĝi. Taksu ilin sufiĉe inteligentaj por scii, kun kio ili traktas. Ne estas por vi decidi, kion ili povas aŭ ne povas riski.”</p>
  <p>“Mi respondecas, ĉar, se mi diros al ili ĉesi, ili ĉesos.”</p>
  <p>“Mi pensis, ke vi ne estas la gvidanto?”</p>
  <p>“Mi ne estas, kompreneble mi ne estas. Sed mi povas nenion fari, se ili serĉas ĉe mi gvidadon. Tiel longe, ke ili faras tion, mi havas respondecon helpi ilin resti sekuraj. Vi komprenas tion, ĉu ne?”</p>
  <p>“Mi komprenas nur, ke vi pretiĝas forfuĝi ĉe la unua ekvido de danĝero. Mi pensas, ke vi timas, ke ili ekscios, kiu estas <em>vi</em>. Mi pensas, ke vi timas pro <em>vi</em>.”</p>
  <p>“Tio ne estas justa”, mi diris, levante min, fortirante min de <span class="subst" data-x="ŝi">ri</span>.</p>
  <p>“Ĉu vere? Kiu estas la ulo, kiu preskaŭ suferis infarkton, kiam <span class="subst" data-x="li">ri</span> pensis, ke <span class="subst" data-x="li">ri</span>a sekreta identeco estas publika?”</p>
  <p>“Tio estis alia afero”, mi diris. “Ĉi tio ne temas pri mi. Vi scias tion. Kial vi parolas tiel?”</p>
  <p>“Kial <em>vi</em> parolas tiel?” <span class="subst" data-x="ŝi">ri</span> diris. “Kial <em>vi</em> ne volas esti la homo, kiu estis sufiĉe kuraĝa por lanĉi ĉi tion?”</p>
  <p>“Ĉi tio ne estas kuraĝa. Ĝi estas memmortigo.”</p>
  <p>“Jen sensprita dekkelkjarula melodramo, M1k3y.”</p>
  <p>“Ne nomu min tiel!”</p>
  <p>“Kiel, ĉu ‘M1k3y’? Kial ni, <em>M1k3y</em>?”</p>
  <p>Mi surmetis la ŝuojn. Mi prenis mian sakon. Mi piediris hejmen.</p>
  <p class="steletoj">* * *</p>
  <p><code>&gt; Kial mi ne ĵamas</code></p>
  <p><code>&gt; Mi ne diros al iu alia, kion tiu faru, ĉar mi ne estas ies gvidanto, malgraŭ ĉio, kion pensas Fox-Novaĵoj.</code></p>
  <p><code>&gt; Sed mi ja diros al vi, kion _mi_ planas fari. Se vi pensas, ke tio estas la ĝusta afero, eble ankaŭ vi faros ĝin.</code></p>
  <p><code>&gt; Mi ne ĵamas. Ne en ĉi tiu semajno. Eble ne en la venonta. Ne ĉar mi timas. Sed ĉar mi estas sufiĉe inteligenta por scii, ke pli bone estas esti libera ol en malliberejo. Ili eltrovis kiel haltigi nian taktikon, do ni devas elpensi novan taktikon. Al mi ne gravas, kio estos la taktiko, sed mi volas, ke ĝi funkciu. Estas _stulte_ arestiĝi. Ĵamado estas, nur se oni eskapas.</code></p>
  <p><code>&gt; Jen alia motivo por ne ĵami. Se vi estos kaptita, oni eble uzos vin por kapti viajn amikojn, kaj ties amikojn, kaj ties amikojn. Oni eble arestos viajn amikojn, eĉ se ili ne estas en Xnet, ĉar la DHS similas al frenezigita boviĉo kaj ne multe zorgas, ĉu ĝi havas la ĝustan homon.</code></p>
  <p><code>&gt; Mi ne diras al vi, kion vi faru.</code></p>
  <p><code>&gt; Sed la DHS estas stulta, kaj ni estas inteligentaj. Ĵamado pruvas, ke la DHS ne povas batali kontraŭ terorismo, ĉar ĝi pruvas, ke la DHS eĉ ne povas haltigi aron da junuloj. Se vi kaptiĝos, tio faros ŝajnon, ke la DHS estas pli inteligenta ol ni.</code></p>
  <p><code>&gt; ĜI NE ESTAS PLI INTELIGENTA OL NI! Ni estas pli inteligentaj ol ĝi. Do ni estu inteligentaj. Ni eltrovu kiel ĵami ĝin, kiom ajn da brutoj ĝi metos sur la stratojn de nia urbo.</code></p>
  <p>Mi afiŝis ĝin. Mi enlitiĝis.</p>
  <p>Mankis al mi Ange.</p>
  <p class="steletoj">* * *</p>
  <p>Ange kaj mi ne interparolis dum la sekvaj kvar tagoj, inkluzive la semajnfinon, kaj tiam venis la tempo por reiri al la lernejo. Mi preskaŭ telefonis al <span class="subst" data-x="ŝi">ri</span> milionon da fojoj, skribis milon da nesenditaj retmesaĝoj kaj tujmesaĝojn.</p>
  <p>Nun mi estis ree en la klaso pri Sociaj Studoj, kaj <span class="subst" data-x="sior'in">siorin</span>o Andersen bonvenigis min per vortoŝuta ironia ĝentileco, dolĉe demandante al mi, kiaj estis miaj “ferioj”. Mi sidiĝis kaj murmuris nenion. Mi povis aŭdi, kiel Charles subridaĉis.</p>
  <p><span class="subst" data-x="Ŝi">Ri</span> instruis al ni lecionon pri Evidenta Destino, la ideo, ke usonanoj havas destinon konkeri la tutan mondon (tiel ĝi ŝajnis almenaŭ laŭ <span class="subst" data-x="ŝi">ri</span>aj diroj) kaj ŝajne provis provoki min diri ion, por ke <span class="subst" data-x="ŝi">ri</span> povu elĵeti min.</p>
  <p>Mi sentis la okulojn de la klaso sur mi, kaj tio memorigis min pri M1k3y kaj la homoj, kiuj estimis <span class="subst" data-x="li">ri</span>n. Mi tediĝis esti estimata. Kaj mankis al mi Ange.</p>
  <p>Mi trapasis la reston de la tago sen fari ian markon sur mi. Mi pensas, ke mi parolis eĉ ne ok vortojn.</p>
  <p>Fine ĝi finiĝis, kaj mi trairis la pordojn, direktante min al la pordegoj kaj la stulta Misio kaj mia sensenca domo.</p>
  <p>Mi apenaŭ ĵus eliris tra la pordegoj, kaj jen iu koliziis kun mi. <span class="subst" data-x="Li">Ri</span> estis juna senhejmulo, kun eble mia aĝo, eble iomete pli. <span class="subst" data-x="Li">Ri</span> surhavis longan, ŝmiritan mantelon, malstriktan ĝinzon, kaj putrajn sportoŝuojn, kiuj ŝajne jam trairis lignodiserigilon. <span class="subst" data-x="Li">Ri</span>aj longaj haroj pendis antaŭ <span class="subst" data-x="li">ri</span>a vizaĝo, kaj <span class="subst" data-x="li">ri</span> havis pubecan barbon, kiu etendiĝis laŭ <span class="subst" data-x="li">ri</span>a gorĝo en la kolumon de senkolora trikita pulovero.</p>
  <p>Mi konstatis tion, dum ni kuŝis apude sur la trotuaro, kaj homoj preterpasis kaj rigardis al ni strange. Ŝajnis, ke <span class="subst" data-x="li">ri</span> koliziis kun mi, dum <span class="subst" data-x="li">ri</span> hastis laŭ Valencia Strato, kurbigita pro la ŝarĝo de fendita dorsosako, kiu kuŝis nun apud <span class="subst" data-x="li">ri</span> sur la trotuaro, kovrita per geometriaj grafitioj faritaj per feltskribilo.</p>
  <p><span class="subst" data-x="Li">Ri</span> surgenuiĝis kaj balanciĝis tien kaj reen, kvazaŭ <span class="subst" data-x="li">ri</span> estus ebria aŭ batis sian kapon.</p>
  <p>“Pardonu, amiko”, <span class="subst" data-x="li">ri</span> diris. “Mi ne vidis vin. Ĉu vundita?”</p>
  <p>Ankaŭ mi levis min. Nenio sentiĝis vundita.</p>
  <p>“Nu. Ne. Ĉio bonas.”</p>
  <p><span class="subst" data-x="Li">Ri</span> stariĝis kaj ridetis. <span class="subst" data-x="Li">Ri</span>aj dentoj estis ŝoke blankaj kaj rektaj, kiel reklamo por ortodentista kliniko. <span class="subst" data-x="Li">Ri</span> etendis manon al mi, kaj <span class="subst" data-x="li">ri</span>a teno estis forta kaj firma.</p>
  <p>“Mi sincere petas pardonon.” Ankaŭ <span class="subst" data-x="li">ri</span>a voĉo estis klara kaj inteligenta. Mi atendis, ke <span class="subst" data-x="li">ri</span> sonos kiel la ebriuloj, kiuj parolas al si mem, vagante tra la Misio malfrue nokte, sed <span class="subst" data-x="li">ri</span> sonis kiel multescia vendisto en librovendejo.</p>
  <p>“Nenia problemo”, mi diris.</p>
  <p><span class="subst" data-x="Li">Ri</span> etendis la manon denove.</p>
  <p>“Zeb”, <span class="subst" data-x="li">ri</span> diris.</p>
  <p>“Marcus”, mi diris.</p>
  <p>“Estis plezuro, Marcus”, <span class="subst" data-x="li">ri</span> diris. “Mi esperas trafi vin denove iam!”</p>
  <p>Ridante, <span class="subst" data-x="li">ri</span> prenis sian dorsosakon, turniĝis surloke, kaj haste foriris.</p>
  <p class="steletoj">* * *</p>
  <p>Mi iris la ceteran vojon ĝis la hejmo en nebulo de konfuzo. Panjo estis ĉe la kuireja tablo, kaj ni babilis iomete pri nenio ajn, kiel ni kutimis fari, antaŭ ol ĉio ŝanĝiĝis.</p>
  <p>Mi sekvis la ŝtuparon ĝis mia ĉambro kaj faligis min en mian seĝon. La unuan fojon mi ne volis konektiĝi al Xnet. Mi jam kontrolis matene antaŭ la lernejo por trovi, ke mia noto kaŭzis gigantan polemikon inter homoj, kiuj konsentis kun mi, kaj homoj, kiuj sentis sanktan koleron pri tio, ke mi diris al ili, ke ili retiriĝu de sia plej ŝatata sporto.</p>
  <p>Mi estis en la mezo de tri mil projektoj, kiam ĉio komenciĝis. Mi konstruis pinglotruan kameraon el LEGO-pecoj, mi ludis pri aera fotado per kajto, uzante malnovan ciferecan fotilon kun obturilbutono funkciigata per ludmastiko, kiun oni streĉis ĉe la lanĉo kaj kiu laŭgrade revenis al sia komenca formo, farante fotojn ĉe regulaj interspacoj. Mi havis amplifilon kun vakuaj valvoj, kiun mi instalis en antikvan, rustiĝintan, kavetigitan ladskatolon por olivoleo, kiu aspektis kiel arkeologia trovaĵo – kiam ĝi estos preta, mi planis aldoni sidilon por mia telefono kaj aron da laŭtparoliloj por 5.1-ĉirkaŭsono el tinusoskatoloj.</p>
  <p>Mi superrigardis mian stablon kaj fine elektis la pinglotruan kameraon. Sisteme kunmeti LEGO-pecojn estis proksimume la ĝusta rapido por mi.</p>
  <p>Mi forprenis mian brakhorloĝon kaj la dikan arĝentan dufingran ringon, kiu montris simion kaj ninĵon pretajn por interbatali, kaj faligis ilin en etan skatolon, kiun mi uzis por la tuta fatraso, kiun mi ŝutas en miajn poŝojn kaj ĉirkaŭ mian kolon antaŭ ol eliri por la tago: telefono, monujo, ŝlosiloj, retsignaltrovilo, moneroj, piloj, volveblaj kabloj, … Mi elŝutis ĉion en la skatolon, kaj trovis restanta en mia mano ion, pri kio mi ne memoris, ke mi iam enmetis ĝin.</p>
  <p>Ĝi estis peceto de papero, griza kaj mola kiel flanelo, lanuga ĉe la randoj, kie ĝi estis forŝirita de iu pli granda peco de papero. Ĝi estis kovrita per la plej malgranda, plej preciza manskribo, kiun mi iam vidis. Mi malfaldis ĝin kaj rigardis ĝin pli proksime. La skribo kovris ambaŭ flankojn, de la supra maldekstra angulo de unu flanko ĝis malfacile legebla subskribo ĉe la malsupra dekstra angulo de la alia flanko.</p>
  <p>La subskribo estis, simple: ZEB.</p>
  <p>Mi turnis ĝin kaj eklegis.</p>
  <div class="letero">
  <p>Kara Marcus</p>
  <p>Vi ne konas min, sed mi konas vin. Dum la pasintaj tri monatoj, de la eksplodigo de la Golfa Ponto, mi estis malliberigita sur Trezor-Insulo. Mi estis en la korto, kiam vi parolis al tiu azia <span class="subst" data-x="knab'in">knabin</span>o kaj oni faligis vin. Vi estis kuraĝa. Vi faris bone.</p>
  <p>Mi suferis krevintan apendicon la sekvan tagon kaj alvenis en la malsanulejo. En la apuda lito estis ulo kun la nomo Darryl. Ni ambaŭ bezonis longan tempon por resaniĝi, kaj kiam ni ambaŭ resaniĝis, ni estus por ili tro granda embaraso, se ili ellasus nin.</p>
  <p>Do ili decidis, ke ni devas esti kulpaj. Ili pridemandis nin ĉiutage. Vi jam travivis ilian pridemandadon, mi scias. Imagu tion dum monatoj. Darryl kaj mi trovis nin samĉelanoj. Ni sciis, ke oni subaŭskultas nin, do ni parolis nur pri malgravaĵoj. Sed nokte, kiam ni estis en la litoj, ni povis mallaŭte frapi mesaĝojn unu al la alia per morso (mi sciis, ke la tagoj pasigitaj per amatora radio iam utilos).</p>
  <p>Komence, iliaj demandoj al ni estis la sama merdo kiel ĉiam: kiuj faris ĝin, kiel ili faris ĝin. Sed post iom da tempo ili ŝaltis al demandoj pri Xnet. Kompreneble ni neniam aŭdis pri ĝi. Sed tio ne haltigis iliajn demandojn.</p>
  <p>Darryl rakontis al mi, ke ili alportis al <span class="subst" data-x="li">ri</span> rofidoklonilojn, Xbox-ojn, ĉian teknologion, kaj postulis, ke <span class="subst" data-x="li">ri</span> rakontu al ili, kiuj uzas ilin, kie ili lernis modifi ilin. Darryl rakontis al mi pri viaj ludoj kaj la aferoj, kiujn vi lernis.</p>
  <p>Speciale: La DHS demandis pri niaj amikoj. Kiujn ni konas? Kiaj ili estas? Ĉu ili havas politikajn sentojn? Ĉu ili havas problemojn en la lernejo? Ĉu kun polico?</p>
  <p>Ni nomas la malliberejon Gitmo-sur-Maro. Pasis semajno, de kiam mi eskapis, kaj mi pensas, ke oni ankoraŭ ne scias, ke oniaj infanoj estas malliberigitaj meze de la Golfo. Nokte ni povis aŭdi homojn ridi kaj festi sur la ĉeftero.</p>
  <p>Mi liberiĝis antaŭ unu semajno. Mi ne diras, kiel, por la okazo, ke ĉi tio venos en malĝustajn manojn. Eble aliaj homoj sekvos mian vojon.</p>
  <p>Darryl diris, kiel mi trovu vin, kaj promesigis min rakonti al vi, kion mi scias, kiam mi revenos. Farinte tion, mi foriras kiel eble plej. Iel aŭ alie mi forlasos ĉi tiun landon. Feko sur Usonon.</p>
  <p>Restu forta. Ili timas vin. Piedbatu ilin por mi. Ne kaptiĝu.</p>
  <p>Zeb</p>
  </div>
  <p>Estis larmoj en miaj okuloj, kiam mi finlegis la noton. Mi havis forĵeteblan fajrilon ie sur mia tablo, kiun mi uzis kelkfoje por forfandi la izolaĵon de dratoj, kaj mi elfosis ĝin kaj tenis ĝin al la noto. Mi sciis, ke mi ŝuldas al Zeb, ke mi detruu ĝin kaj certigu, ke neniu alia vidos ĝin, ĉar ĝi eble povus konduki ilin al <span class="subst" data-x="li">ri</span>, kien ajn <span class="subst" data-x="li">ri</span> iras.</p>
  <p>Mi tenis la flamon kaj la noton, sed mi ne povis fari ĝin.</p>
  <p>Darryl.</p>
  <p>Kun la tuta merdo pri Xnet kaj Ange kaj la DHS, mi preskaŭ forgesis, ke <span class="subst" data-x="li">ri</span> ekzistas. <span class="subst" data-x="Li">Ri</span> iĝis fantomo, kiel malnova amiko, kiu transloĝiĝis al alia urbo aŭ foriris en interŝanĝoprogramo. La tutan tempon ili estis pridemandanta <span class="subst" data-x="li">ri</span>n, postulanta, ke <span class="subst" data-x="li">ri</span> denuncu min, klarigu pri Xnet, la ĵamantoj. <span class="subst" data-x="Li">Ri</span> estis sur Trezor-Insulo, la forlasita armea bazo, kiu estis duonvoje laŭ la malkonstruita spano de la Golfa Ponto. <span class="subst" data-x="Li">Ri</span> estis tiel proksima, ke mi povus naĝi al <span class="subst" data-x="li">ri</span>.</p>
  <p>Mi demetis la fajrilon kaj relegis la noton. Kiam mi finis ĝin, mi jam ploris. Ĉio revenis al mi, la ino kun severa harfasono kaj la demandoj, kiujn <span class="subst" data-x="ŝi">ri</span> faris, kaj la odoraĉo de piso kaj la rigideco de mia pantalono, dum ĝi transformiĝis en krudan drelikon pro la sekiĝinta urino.</p>
  <p>“Marcus?”</p>
  <p>Mia pordo estis duonfermita, kaj mia <span class="subst" data-x="patr'in">patrin</span>o staris tie, rigardante min maltrankvile. Kiel longe <span class="subst" data-x="ŝi">ri</span> jam estis tie?</p>
  <p>Per la brako mi forviŝis la larmojn de mia vizaĝo kaj ensnufis la mukon. “Panjo”, mi diris. “Sal!”</p>
  <p><span class="subst" data-x="Ŝi">Ri</span> venis en mian ĉambron kaj brakumis min. “Kio estas? Ĉu necesas paroli?”</p>
  <p>La noto kuŝis sur la tablo.</p>
  <p>“Ĉu tio estas de via koramikino? Ĉu ĉio iras bone?”</p>
  <p><span class="subst" data-x="Ŝi">Ri</span> ĵus donis al mi eskapovojon. Mi povus pri ĉio kulpigi problemojn kun Ange, kaj <span class="subst" data-x="ŝi">ri</span> forlasus mian ĉambron kaj lasus min sola. Mi malfermis la buŝon por fari ĝuste tion, sed elvenis ĉi tio:</p>
  <p>“Mi estis en malliberejo. Post kiam la ponto eksplodis. Mi estis en malliberejo tiun tutan tempon.”</p>
  <p>La ploretoj, kiuj sekvis, ne sonis kiel mia voĉo. Ili sonis kiel bestobleko, eble de azeno aŭ ia granda kato en la nokto. Mi ploretis tiel, ke mia gorĝo brulis kaj doloris, ke mia brusto leviĝadis.</p>
  <p>Panjo prenis min en siajn brakojn, kiel <span class="subst" data-x="ŝi">ri</span> faris, kiam mi estis infaneto, kaj <span class="subst" data-x="ŝi">ri</span> karesis miajn harojn, kaj murmuris en mian orelon, kaj lulis min, kaj laŭgrade, malrapide, la ploretoj forpasis.</p>
  <p>Mi enspiris profunde, kaj Panjo alportis al mi glason da akvo. Mi sidis sur la rando de mia lito, kaj <span class="subst" data-x="ŝi">ri</span> sidis en la seĝo ĉe la skribotablo, kaj mi rakontis al <span class="subst" data-x="ŝi">ri</span> ĉion.</p>
  <p>Ĉion.</p>
  <p>Nu, la plimulton.</p>
</section>

  </body>
</html>
