<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 11</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_11">
  <h2>Ĉapitro 11</h2>
  <p>Jolu ekstaris.</p>
  <p>“Jen kie ĝi komenciĝas, homoj. Jen kiel ni scias, sur kiu flanko vi staras. Vi eble ne pretas iri sur la stratojn kaj arestiĝi pro viaj kredoj, tamen, se vi <em>havas</em> kredojn, ĉi tio ebligos al ni scii tion. Ĉi tio kreos la fidoreton, kiu informos nin, kiu estas ene kaj kiu estas ekstere. Se ni iam rekaptu nian landon, ni devas fari ĉi tion. Ni devas fari ion kiel ĉi tio.”</p>
  <p>Iu el la homoj – tiu estis Ange – levis manon, tenante bierbotelon.</p>
  <p>“Do nomu min stulta, sed mi tute ne komprenas ĉi tion. Kial vi volas, ke ni faru ĉi tion?”</p>
  <p>Jolu rigardis min, kaj mi rigardis reen al <span class="subst" data-x="li">ri</span>. Ĉio ŝajnis tiel evidenta, dum ni organizis ĝin. “Xnet ne estas nur rimedo por ludi senpagajn ludojn. Ĝi estas la lasta nefermita komunikilo en Usono. Ĝi estas la lasta maniero komuniki sen esti spionata de la DHS. Por ke ĝi funkciu, ni devas scii, ke la homo, al kiu ni parolas, ne estas spiono. Tio signifas, ke ni devas scii, ke la homoj, al kiuj ni sendas mesaĝojn, estas la homoj, kiujn ni celas.</p>
  <p>“Jen kie vi helpas. Vi estas ĉi tie, ĉar ni fidas vin. Mi volas diri, ke ni vere fidas vin. Fidas vin pri niaj vivoj.”</p>
  <p>Kelkaj homoj ĝemetis. Tio sonis melodrame kaj stulte.</p>
  <p>Mi restariĝis.</p>
  <p>“Kiam la bomboj eksplodis …” mi diris, kaj jen io superverŝiĝis en mia brusto, dolorige. “Kiam la bomboj eksplodis, kvar el ni estis implikitaj en Market-Strato. Per ia rezonado, la DHS decidis, ke pro tio ni estas suspektindaj. Ili metis sakojn sur niajn kapojn, metis nin sur ŝipon kaj pridemandis nin dum tagoj. Ili humiligis nin. Ludis per niaj mensoj. Kaj poste ili liberigis nin.</p>
  <p>“Ĉiujn escepte unu. Mian plej bonan amikon. <span class="subst" data-x="Li">Ri</span> estis kun ni, kiam ili arestis nin. <span class="subst" data-x="Li">Ri</span> estis vundita kaj bezonis kuracistan prizorgon. <span class="subst" data-x="Li">Ri</span> neniam reelvenis. Ili diras, ke ili neniam vidis <span class="subst" data-x="li">ri</span>n. Ili diras, ke se iam ni rakontos al iu pri ĉi tio, ili arestos nin kaj malaperigos nin.</p>
  <p>“Por ĉiam.”</p>
  <p>Mi tremis. Pro la honto. La damninda honto. Jolu ankoraŭ prilumis min.</p>
  <p>“Je Kristo”, mi diris. “Vi homoj estas la unuaj, al kiuj mi rakontis tion. Se la rakonto disvastiĝos, vi povos veti, ke ili scios, kiu ellasis ĝin. Vi povos veti, ke ili frapos sur mia pordo.” Mi enspiris profunde ankoraŭ plurfoje. “Jen kial mi volontulis por Xnet. Jen kial mia vivo, ekde nun, temas pri batalo kontraŭ la DHS. Per ĉiu spiro. Ĉiutage. Ĝis ni reliberiĝos. Iu ajn el vi povus meti min en malliberejon nun, se vi volus.”</p>
  <p>Ange levis la manon denove. “Ni ne denuncos vin”, <span class="subst" data-x="ŝi">ri</span> diris. “Neniam. Mi konas preskaŭ ĉiun ĉi tie, kaj mi povas promesi tion. Mi ne scias, kiel mi sciu, kiun mi fidu, sed mi scias, kiun mi <em>ne</em> fidu: maljunulojn. Niajn <span class="subst" data-x="patr">gepatr</span>ojn. Plenkreskulojn. Kiam ili pensas pri iu spionata, ili pensas pri iu <em>alia</em>, malbonulo. Kiam ili pensas pri iu kaptita kaj forsendita al sekreta malliberejo, temas pri iu <em>alia</em> – iu bruna, iu juna, iu fremda.</p>
  <p>“Ili forgesas, kiel estas havi nian aĝon. Esti celo de suspektoj <em>la tutan tempon</em>! Kiel ofte vi eniris en buson kaj spertis, ke ĉiu sur la buso rigardas vin, kvazaŭ vi gargaris la buŝon per fekoj kaj senhaŭtigis hundidojn?</p>
  <p>“Pli malbone, ili adoltiĝas pli kaj pli june tie ekstere. En la malnovaj tagoj oni kutimis diri: ‘Neniam fidu iun pli aĝan ol 30.’ Mi diras: ‘Fidu neniun bastardon pli aĝan ol 25!’”</p>
  <p>Tio ridigis homojn, kaj ankaŭ <span class="subst" data-x="ŝi">ri</span> ridis. <span class="subst" data-x="Ŝi">Ri</span> estis bela, en stranga ĉevaleca maniero, kun longa vizaĝo kaj longa makzelo. “Mi ne vere ŝercas, vi scias? Mi diras ja, pripensu. Kiuj elektis tiujn klaŭnojn? Kiuj lasis ilin invadi niajn urbojn? Kiuj voĉdonis por meti la kameraojn en niajn klasĉambrojn kaj postsekvi nin per malbonvenaj spionaj blatoj en niaj transportokartoj kaj aŭtoj. Tion ne faris 16-jarulo. Ni junuloj eble kapricas, sed <em>ni</em> ne malicas.”</p>
  <p>“Mi volas tion sur T-ĉemizo”, mi diris.</p>
  <p>“Ĝi estus bona”, <span class="subst" data-x="ŝi">ri</span> diris. Ni ridetis unu al la alia.</p>
  <p>“Kien mi iru por ricevi miajn ŝlosilojn?” <span class="subst" data-x="ŝi">ri</span> diris, kaj eltiris sian telefonon.</p>
  <p>“Ni faros ĝin tie, en la izolita loko apud la kavernoj. Mi kondukos vin tien kaj pretigos vin, kaj poste vi faru vian aferon kaj ĉirkaŭportu la maŝinon al viaj amikoj por fari fotojn de via publika ŝlosilo, por ke ili povu subskribi ĝin, kiam ili estos hejme.”</p>
  <p>Mi levis mian voĉon. “Ho! Ankoraŭ unu aferon! Je Jesuo, mi apenaŭ kredas, ke mi forgesis ĉi tion. <em>Forviŝu tiujn fotojn, post kiam vi entajpos la ŝlosilojn!</em> La afero, kiun ni malplej bezonas, estas Flickr-fadeno plena de bildoj de ni, kiel ni komplotas kune.”</p>
  <p>Aŭdiĝis iom da bonhumora, nervoza ridado, kaj tiam Jolu malŝaltis la lumon, kaj en la subita mallumo mi vidis nenion. Malrapide miaj okuloj adaptiĝis, kaj mi ekiris al la kaverno. Iu marŝis malantaŭ mi. Ange. Mi turnis min kaj ridetis al <span class="subst" data-x="ŝi">ri</span>, kaj <span class="subst" data-x="ŝi">ri</span> ridetis al mi, brilaj dentoj en la mallumo.</p>
  <p>“Dankon pro tio”, mi diris. “Vi faris bonege.”</p>
  <p>“Tio estis serioza, kion vi diris pri la sako sur via kapo kaj ĉio?”</p>
  <p>“Tio estis serioza”, mi diris. “Tio okazis. Mi neniam diris ĝin al iu, sed ĝi okazis.” Mi pensis pri ĝi dum momento. “Sciu, kun la pasado de la tempo de post tiam, sen paroli pri ĝi, ĝi komencis sentiĝi kiel malbona sonĝo. Ĝi estis tamen reala.” Mi haltis kaj grimpis supren en la kavernon. “Mi ĝojas, ke finfine mi rakontis al iu. Se daŭrus pli longe, mi komencus pridubi mian prudenton.”</p>
  <p>Mi metis la tekokomputilon sur sekan ŝtonon kaj startigis ĝin de la DVD, dum <span class="subst" data-x="ŝi">ri</span> rigardis. “Mi restartigos ĝin por ĉiu persono. Ĉi tio estas normala disko de Paranoja Linukso, sed mi supozas, ke vi devos fidi min pri tio.”</p>
  <p>“Diable”, <span class="subst" data-x="ŝi">ri</span> diris. “Ĉi tio ja temas pri fido, ĉu ne?”</p>
  <p>“Jes ja”, mi diris. “Pri fido.”</p>
  <p>Mi retiriĝis ian distancon, dum <span class="subst" data-x="ŝi">ri</span> rulis la ŝlosilogenerilon, aŭskultante <span class="subst" data-x="ŝi">ri</span>an tajpadon kaj musadon por fari hazardon, aŭskultante la tumulton de la surfo, aŭskultante la festobruojn de tie, kie estis la biero.</p>
  <p><span class="subst" data-x="Ŝi">Ri</span> elpaŝis el la kaverno, portante la tekokomputilon. Sur ĝi vidiĝis, per grandegaj blankaj lumantaj literoj, <span class="subst" data-x="ŝi">ri</span>aj publika ŝlosilo, fingrospuro kaj retadreso. <span class="subst" data-x="Ŝi">Ri</span> tenis la ekranon apud sia vizaĝo kaj atendis, dum mi eltiris mian telefonon.</p>
  <p>“Maiz’!” <span class="subst" data-x="ŝi">ri</span> diris. Mi fotis <span class="subst" data-x="ŝi">ri</span>n kaj refaligis la fotilon en mian poŝon. <span class="subst" data-x="Ŝi">Ri</span> forvagis al la festantoj kaj lasis al ĉiu foti <span class="subst" data-x="ŝi">ri</span>n kun la ekrano. Estis feste. Amuze. <span class="subst" data-x="Ŝi">Ri</span> havis multe da ĉarmo: oni ne volis ridi pri <span class="subst" data-x="ŝi">ri</span>; oni nur volis ridi <em>kun</em> <span class="subst" data-x="ŝi">ri</span>. Kaj damne, tio ja estis ridinda! Ni deklaras sekretan militon kontraŭ la sekreta polico. Kion ni imagas pri ni?</p>
  <p>Tiel daŭris, dum ankoraŭ unu horo aŭ pli: ĉiuj faris ŝlosilojn kaj fotojn. Mi havis ŝancon renkontiĝi kun ĉiu ĉeestanto. Mi konis multajn el ili – iujn mi mem invitis – kaj la aliaj estis amikoj de miaj amikoj aŭ de amikoj de miaj amikoj. Ni ĉiuj devus esti kamaradoj. Kaj ni ja estis kamaradoj, antaŭ ol la nokto finiĝis. Ĉiuj estis bonuloj.</p>
  <p>Kiam ĉiuj finis, Jolu iris fari ŝlosilon, kaj poste forturnis sin, kun rideto iomete honta. Sed mia kolero kontraŭ <span class="subst" data-x="li">ri</span> jam finiĝis. <span class="subst" data-x="Li">Ri</span> faris, kion <span class="subst" data-x="li">ri</span> devis fari. Kion ajn <span class="subst" data-x="li">ri</span> diros, mi sciis, ke <span class="subst" data-x="li">ri</span> ĉiam staros ĉe mia flanko. Kaj ni trairis la DHS-malliberejon kune. Ankaŭ Van. Kio ajn okazos, tio kunligos nin por ĉiam.</p>
  <p>Mi faris mian ŝlosilon kaj mian ĉirkaŭiron, lasante al ĉiu fari foton. Poste mi grimpis sur la altan punkton, de kie mi parolis antaŭe, kaj petis ĉies atenton.</p>
  <p>“Nu, multaj el vi rimarkis, ke estas grava difekto en ĉi tiu procedo: kio okazos, se ĉi tiu tekokomputilo ne estas fidinda? Kio, se ĝi sekrete registras niajn ordonojn? Kio, se ĝi spionas nin? Kio, se José Luis kaj mi ne estas fidindaj?”</p>
  <p>Pli da bonhumoraj subridoj. Iom pli varme ol antaŭe, pli biere.</p>
  <p>“Mi seriozas”, mi diris. “Se ni estus sur la malĝusta flanko, ĉi tio povus faligi ĉiujn el ni – ĉiujn el <em>vi</em> – en sterkejon. En malliberejon, eble.”</p>
  <p>La subridoj pli nervoziĝis.</p>
  <p>“Tial mi faros jenon”, mi diris, kaj ekprenis martelon, kiun mi kunportis, pruntinte ĝin el la ilaro de mia paĉjo. Mi starigis la tekokomputilon apud mi sur la ŝtonon kaj svingis la martelon, dum Jolu sekvis ĝin per sia ŝlosilĉena lumilo. Frakas’! Mi ĉiam revis pri tio, mortigi tekokomputilon per martelo, kaj jen mi faris tion. Ĝi sentiĝis pornografie bone. Kaj malbone.</p>
  <p>Frakas’! La ekrano defalis, disfalante en milionojn da pecoj, malkovrante la klavaron. Mi plu marteladis, ĝis la klavaro defalis, malkovrante la ĉefkarton kaj la diskon. Frakas’! Mi celis rekte al la disko, batante ĝin per ĉiaj fortoj. Necesis tri batoj, ĝis la skatoleto disfendiĝis, malkovrante la rompeblan datenportilon. Mi plu batadis, ĝis restis nenio pli granda ol fajrilo, kaj poste mi metis ĉion en rubosakon. La homoj sovaĝe aklamis – tiel laŭte, ke mi fakte ektimis, ke iu alte supre aŭdos nin super la surfo kaj vokos la policon.</p>
  <p>“Jen bone!” mi vokis. “Nun, se vi ŝatus akompani min, mi marŝigos ĉi tion ĝis la maro kaj trempos ĝin en salakvon dum dek minutoj.”</p>
  <p>Komence neniu reagis, sed jen Ange paŝis antaŭen kaj prenis mian brakon per sia varma mano kaj diris “Tio estis bela” en mian orelon, kaj ni marŝis kune ĝis la maro.</p>
  <p>Estis perfekte mallume ĉe la maro, kaj danĝere, eĉ kun niaj ŝlosilĉenaj lumiloj. Glitaj, akraj ŝtonoj, sur kiuj estus malfacile marŝi, eĉ se oni ne portus tri kilogramojn da frakasita elektronikaĵo en plasta sako. Mi stumblis unufoje kaj pensis, ke mi vundos min, sed <span class="subst" data-x="ŝi">ri</span> kaptis min per surprize forta teno kaj restigis min staranta. Mi tiriĝis tute proksime al <span class="subst" data-x="ŝi">ri</span>, sufiĉe proksime por flari <span class="subst" data-x="ŝi">ri</span>an parfumon, kiu odoris kiel novaj aŭtoj. Mi amas tiun odoron.</p>
  <p>“Dankon”, mi sukcesis diri, rigardante en la grandajn okulojn, kiujn eĉ pli grandigis <span class="subst" data-x="ŝi">ri</span>aj iĉecaj, nigrakadraj okulvitroj. Mi ne povis en la mallumo distingi ilian koloron, sed mi divenis ion malhelan surbaze de <span class="subst" data-x="ŝi">ri</span>aj malhelaj haroj kaj oliva haŭto. <span class="subst" data-x="Ŝi">Ri</span> aspektis mediteranee, eble greke aŭ hispane aŭ itale.</p>
  <p>Mi kaŭris kaj trempis la sakon en la maron, lasante ĝin pleniĝi per salakvo. Mi sukcesis engliti iomete kaj malsekigi mian ŝuon, kaj mi blasfemis, kaj <span class="subst" data-x="ŝi">ri</span> ridis. Ni diris apenaŭ unu vorton, de kiam ni ekiris al la maro. En nia senvorta silento estis io magia.</p>
  <p>Ĝis tiu momento mi kisis sume tri <span class="subst" data-x="knab'in">knabin</span>ojn en mia vivo, se ne enkalkuli la tempon, kiam mi revenis al la lernejo kaj oni bonvenigis min kiel heroon. Tio ne estas grandega nombro, sed ĝi ankaŭ ne estas malgrandega. Mi havas ian sentoradaron pri <span class="subst" data-x="knab'in">knabin</span>oj, kaj mi pensas, ke mi povus tiam kisi <span class="subst" data-x="ŝi">ri</span>n. <span class="subst" data-x="Ŝi">Ri</span> ne estis seksalloga en tradicia senco, sed ion specialan havas <span class="subst" data-x="knab'in">knabin</span>o kaj nokto kaj plaĝo, kaj krome <span class="subst" data-x="ŝi">ri</span> estis inteligenta kaj pasia kaj engaĝiĝinta.</p>
  <p>Sed mi ne kisis <span class="subst" data-x="ŝi">ri</span>n, nek prenis <span class="subst" data-x="ŝi">ri</span>an manon. Anstataŭe ni spertis momenton, kiun mi povas priskribi nur kiel spiritan. La surfo, la nokto, la maro kaj la rokoj, kaj nia spirado. La momento etendiĝis. Mi suspiris. Mi estis irinta longan vojon en tiu vespero. Antaŭ mi restis ankoraŭ multe da tajpado, por enigi ĉiujn ŝlosilojn en mian ŝlosilaron, subskribi ilin kaj publikigi la subskribitajn ŝlosilojn. Komenci la fidoreton.</p>
  <p>Ankaŭ <span class="subst" data-x="ŝi">ri</span> suspiris.</p>
  <p>“Ni iru”, mi diris.</p>
  <p>“Jes”, <span class="subst" data-x="ŝi">ri</span> diris.</p>
  <p>Kaj ni reiris. Bona estis tiu nokto.</p>
  <p class="steletoj">* * *</p>
  <p>Jolu atendis poste, ĝis la amiko de <span class="subst" data-x="li">ri</span>a <span class="subst" data-x="frat'iĉ">fratiĉ</span>o venos por repreni siajn glacikestojn. Mi marŝis kun ĉiuj aliaj laŭ la strato ĝis la plej proksima haltejo kaj enbusiĝis. Kompreneble neniu el ni uzis neŝanĝitan transportokarton. Xnet-anoj jam kutimis kloni la karton de iu alia tri- aŭ kvar-foje tage, alprenante novan identecon por ĉiu veturo.</p>
  <p>Malfacile estis resti trankvile en la buso. Ni ĉiuj estis iom ebriaj, kaj rigardi niajn vizaĝojn sub la helaj lumoj de la buso estis iel ridige. Ni iom laŭtiĝis, kaj la ŝoforo parolis al ni dufoje per la laŭtparoliloj por diri al ni, ke ni trankviliĝu, kaj poste diris al ni, ke ni silentu tuj, aŭ <span class="subst" data-x="li">ri</span> vokos la policon.</p>
  <p>Tio ridigis nin denove, do ni elbusiĝis amase, antaŭ ol <span class="subst" data-x="li">ri</span> vere vokos la policon. Ni estis jam en Norda Plaĝo, kie estis multaj busoj, taksioj, BART ĉe Market-Strato, neonlumitaj kluboj kaj kafejoj por distiri nian grupon, do ni fordrivis.</p>
  <p>Mi rehejmiĝis kaj ŝaltis mian Xbox kaj komencis entajpi ŝlosilojn, kopiante de la ekrano de mia telefono. Tio estis sensprita, hipnotiga laboro. Mi estis iom ebria, kaj ĝi lulis min en duondormon.</p>
  <p>Mi preskaŭ pretis endormiĝi, kiam nova tujmesaĝila fenestro ekaperis.</p>
  <p><code>&gt; saruton!</code></p>
  <p>Mi ne rekonis la konilon – vitrokulin – sed mi havis ideon, kiu eble uzas ĝin.</p>
  <p><code>&gt; sal</code></p>
  <p>mi tajpis, singarde.</p>
  <p><code>&gt; estas mi, de hodiaŭ vespere</code></p>
  <p>Kaj jen <span class="subst" data-x="ŝi">ri</span> enkopiis blokon da ĉifraĵo. Mi jam enigis <span class="subst" data-x="ŝi">ri</span>an publikan ŝlosilon en mian ŝlosilaron, do diris al la mesaĝilo, ke ĝi provu malĉifri per tiu ŝlosilo.</p>
  <p><code>&gt; estas mi, de hodiaŭ vespere</code></p>
  <p>Ja estis <span class="subst" data-x="ŝi">ri</span>!</p>
  <p><code>&gt; Kia surprizo renkonti vin ĉi tie</code></p>
  <p>mi tajpis, poste ĉifris al mia publika ŝlosilo kaj ekspedis.</p>
  <p><code>&gt; Estis bonege renkonti vin</code></p>
  <p>mi tajpis.</p>
  <p><code>&gt; Ankaŭ vin. Mi ne renkontas tiom da inteligentaj iĉoj, kiuj estas ankaŭ belaj kaj socie konsciaj. Je dio, vi ne donas al <span class="subst" data-x="knab'in">knabin</span>o grandan ŝancon.</code></p>
  <p>Mia koro ekmartelis en mia brusto.</p>
  <p><code>&gt; Saluton? Frap frap? Ĉu ĉi tio estas ŝaltita? Mi ne naskiĝis ĉi tie, miaj karaj, sed mi certe mortas ĉi tie. Ne forgesu gratifiki la kelnerinojn: ili peze laboras. Mi estos ĉi tie la tutan semajnon.</code></p>
  <p>Mi ridis laŭte.</p>
  <p><code>&gt; Mi estas ĉi tie. Mi nur ridas tro multe por tajpi, jen ĉio.</code></p>
  <p><code>&gt; Do, mia lerteco pri tujmesaĝila komedio restas forta</code></p>
  <p>He.</p>
  <p><code>&gt; Estis bonege renkonti ankaŭ vin.</code></p>
  <p><code>&gt; Jes, tiel estas kutime. Kien vi kondukos min?</code></p>
  <p><code>&gt; Kondukos vin?</code></p>
  <p><code>&gt; Por nia sekva aventuro?</code></p>
  <p><code>&gt; Mi ne vere havis planojn jam.</code></p>
  <p><code>&gt; Bone – en tiu okazo mi kondukos VIN. Sabate. Dolores-Parko. Kontraŭleĝa subĉiela koncerto. Estu tie, aŭ estu dodekaedro.</code></p>
  <p><code>&gt; Momenton, kio?</code></p>
  <p><code>&gt; Ĉu vi eĉ ne legas en Xnet? Oni skribas pri ĝi ĉie. Ĉu vi jam aŭdis pri Speedwhores?</code></p>
  <p>Mi preskaŭ sufokiĝis. Tio estis la muzikgrupo de Trudy Doo – tiu Trudy Doo, kiu pagis al mi kaj Jolu por aktualigi la programaron de indienet.</p>
  <p><code>&gt; Jes mi aŭdis pri ili</code></p>
  <p><code>&gt; Ili starigas grandegan koncerton kaj havas ĉirkaŭ kvindek grupojn, kiuj ludos en la programo, instaliĝos sur la tenisejoj, kunportos proprajn amplifilajn kamionojn kaj rokos tutnokte</code></p>
  <p>Mi sentis, kvazaŭ mi vivadus sub ŝtono. Kiel mi pretervidis tion? En Valencia Strato estis anarkista librovendejo, kiun mi kelkfoje preterpasis survoje al la lernejo, kaj ĝi havis afiŝon de malnova revoluciulo nomata Emma Goldman kun la teksto: “Se mi ne povos danci, mi ne volas partopreni vian revolucion.” Mi elspezis mian tutan energion por eltrovi, kiel uzi Xnet por organizi dediĉitajn batalantojn por ĵami la DHS, sed ĉi tio estis multe pli amuza. Grandega koncerto: mi havis nenian ideon, kiel oni faru tian aferon, sed mi ĝojis, ke iu scias.</p>
  <p>Kaj nun, pensante pri tio, mi ege fieris, ke oni uzas Xnet por fari ĝin.</p>
  <p class="steletoj">* * *</p>
  <p>La sekvan tagon mi estis zombio. Ange kaj mi babilis – flirtis – ĝis la kvara. Bonŝance por mi, estis sabato, kaj mi povis resti pli longe en la lito, sed pro la duobla efiko de postebrio kaj dormomanko mi apenaŭ kapablis kunmeti du pensojn.</p>
  <p>Ĉirkaŭ la tagmanĝa horo mi sukcesis ellitiĝi kaj elpuŝi min sur la stratojn. Mi ŝanceliĝis direkte al la turko por aĉeti mian kafon – lastatempe, se mi estis sola, mi ĉiam aĉetis mian kafon tie, kvazaŭ la turko kaj mi estus parto de sekreta klubo.</p>
  <p>Survoje mi preterpasis multe da freŝaj grafitioj. Mi ŝatis la grafitiojn de la Misio; ofte ili konsistis el grandegaj buntaj murpentraĵoj, aŭ sarkasmaj artstudentaj desegnoj faritaj per ŝablono. Mi ŝatis, ke la grafitiistoj de la Misio ne ĉesis labori, sub la nazo de la DHS. Jen alia speco de Xnet, mi supozis: ili devas havi diversajn rimedojn por ekscii, kio okazas, kie aĉeti farbon, kiuj kameraoj funkcias. Kelkaj kameraoj estis surŝprucigitaj per farbo, mi rimarkis.</p>
  <p>Eble ili uzis Xnet!</p>
  <p>Farbitaj per tri metrojn altaj literoj sur la flanko de barilo ĉe aŭtoriparejo estis la gutantaj vortoj: FIDU NENIUN PLI AĜAN OL 25.</p>
  <p>Mi haltis. Ĉu iu forlasis mian “feston” hieraŭ vespere kaj venis ĉi tien kun farbujo? Multaj el tiuj homoj loĝis en la ĉirkaŭaĵo.</p>
  <p>Mi akiris mian kafon kaj vagis iomete tra la urbo. Mi konstante pensis, ke mi devus telefoni al iu, eltrovi, ĉu tiu volus iri al kinejo aŭ io. Jen kiel ĉiam estis, antaŭe, en senokupa sabato kiel ĉi tiu. Sed al kiu mi telefonu? Van ne parolis kun mi, mi ne sentis min preta paroli kun Jolu, kaj Darryl …</p>
  <p>Nu, mi ne povis telefoni al Darryl.</p>
  <p>Mi prenis mian kafon, iris hejmen kaj iom serĉadis tra la blogoj en Xnet. Tiuj anonimoblogoj ne estis atribueblaj al iu aŭtoro – escepte se la aŭtoro estis sufiĉe stulta por enmeti sian nomon – kaj estis multaj tiaj. La plej multaj ne estis politikaj, sed multaj tamen jes. Ili parolis pri lernejoj kaj la maljusteco tie. Ili parolis pri la polico. Pri grafitiado.</p>
  <p>Montriĝis, ke jam de semajnoj estis planoj pri la koncerto en la parko. Ĝi estis saltinta de unu blogo al alia, transformiĝante en veran movadon, dum mi ne rimarkis. Kaj la koncerto nomiĝis “Fidu neniun pli aĝan ol 25”.</p>
  <p>Nu, tio klarigis, de kie Ange prenis ĝin. Ĝi estis bona slogano.</p>
  <p class="steletoj">* * *</p>
  <p>Lundon matene, mi decidis, ke mi volas rigardi tiun anarkistan librovendejon denove, eble akiri unu el tiuj Emma-Goldman-afiŝoj. Mi bezonis la memorigilon.</p>
  <p>Survoje al la lernejo mi devojiĝis ĝis Strato 16 kaj la Misio, poste supren ĝis Valencia Strato kaj transe. La vendejo estis fermita, sed mi notis la horojn sur la pordo kaj certiĝis, ke oni ankoraŭ montras tiun afiŝon.</p>
  <p>Dum mi reiris laŭ Valencia Strato, mi miris pri la kvanto de aferoj kun la slogano FIDU NENIUN PLI AĜAN OL 25. Duono el la vendejoj havis FIDU-NENIUN-varojn en la fenestroj: manĝujoj, T-ĉemizetoj, krajonujoj, kamionistaj ĉapoj. La ŝikulaj vendejoj iĝas pli kaj pli rapidaj, kompreneble. Dum novaj memeoj disvastiĝas en la reto dum unu aŭ du tagoj, vendejoj lernis pli bone meti kongruajn varojn en la fenestrojn. Iu amuza YouTube-filmeto de homo, kiu lanĉas sin per jetmotoroj funkciantaj per gasakvo, aperas eble en via poŝtujo je lundo, kaj je mardo vi povas aĉeti T-ĉemizojn kun fotoj el la filmeto.</p>
  <p>Sed estis ja mirinde vidi ion salti de Xnet ĝis la vendejoj de drogekipaĵo. Arte trivitaj multekostaj ĝinzoj kun la slogano surskribita per atenta lerneja globkrajona inko. Broditaj flikaĵoj.</p>
  <p>Bonaj novaĵoj disvastiĝas rapide.</p>
  <p>Ĝi estis skribita sur la nigra tabulo, kiam mi alvenis en la klaso pri Sociaj Studoj de <span class="subst" data-x="sior(in)">sior</span>o Gálvez. Ni ĉiuj sidis ĉe niaj tabloj kaj ridetis al ĝi. Ĝi ŝajnis rideti reen al ni. Estis io profunde gajiga en la ideo, ke ni ĉiuj povas fidi unu al alia, ke eblas rekoni la malamikon. Mi sciis, ke tio ne estas tute vera, sed ĝi ankaŭ ne estis tute malvera.</p>
  <p><span class="subst" data-x="Sior(in)">Sior</span>o Gálvez envenis, ĝustigis sian hararon, metis sian LernoTekon sur la tablon kaj ŝaltis ĝin. <span class="subst" data-x="Ŝi">Ri</span> prenis sian kreton kaj turniĝis por alfronti la tabulon. Ni ĉiuj ridis. Bonhumore, sed ni ja ridis.</p>
  <p><span class="subst" data-x="Ŝi">Ri</span> returniĝis, kaj ankaŭ <span class="subst" data-x="ŝi">ri</span> ridis. “Inflacio trafis la sloganistojn de nia lando, ŝajne. Kiom el vi scias, de kie venis tiu frazo?”</p>
  <p>Ni rigardis unu la alian. “Ĉu de hipioj?” iu diris, kaj ni ridis. Hipioj estas ĉie en San-Francisko, kaj la malnova drogula speco kun grandegaj miskreskintaj barboj kaj nodotinkturitaj vestoj, kaj la nova speco, kiu pli ŝatas kostumojn kaj eble ludi je piedsako ol protesti pri io.</p>
  <p>“Nu, jes, de hipioj. Sed kiam ni hodiaŭ pensas pri hipioj, ni pensas nur pri la vestoj kaj la muziko. Vestoj kaj muziko estis flankaĵoj de la ĉefa parto de tio, kio faris tiun epokon, la sesdekajn jarojn, grava.</p>
  <p>“Vi aŭdis pri la movado por civilaj rajtoj, por fini la apartismon, blankaj kaj nigraj infanoj, kiel vi, kiuj busis al la Sudo por registrigi nigrajn voĉdonantojn kaj protesti kontraŭ oficiala ŝtata rasismo. Kalifornio estis unu el la ĉefaj lokoj, de kie venis la gvidantoj de civilaj rajtoj. Ni ĉiam estis iom pli politikemaj ol la cetero de la lando, kaj ĉi tio estas ankaŭ parto de la lando, en kiu nigruloj povis havi la samajn sindikatajn fabrikajn postenojn kiel blankuloj, do ili fartis iom pli bone ol iliaj <span class="subst" data-x="kuz">gekuz</span>oj en la Sudo.</p>
  <p>“La studentoj en Berklio sendis konstantan fluon de liberecaj rajdantoj suden, kaj ili rekrutigis ilin per informotabloj en la universitata tereno, ĉe la angulo de Bancroft Way kaj Telegraph Avenue. Verŝajne vi vidis, ke tie estas tabloj ankoraŭ hodiaŭ.</p>
  <p>“Nu, la universitato volis ĉesigi ilin. La prezidanto de la universitato malpermesis politikan organizadon en la universitata tereno, sed la civilrajtuloj ne ĉesis. La polico provis aresti iun homon, kiu disdonis literaturon ĉe unu el tiuj tabloj, kaj oni metis <span class="subst" data-x="li">ri</span>n en kamioneton, sed 3000 studentoj ĉirkaŭis la kamioneton kaj rifuzis lasi al ĝi moviĝi. Ili ne lasis la policon forkonduki tiun homon al malliberejo. Ili staris sur la kamioneto kaj paroladis pri la Unua Amendo kaj Libera Parolado.</p>
  <p>“Tio elektrigis la Movadon por Libera Parolado. Tio estis la komenco de la hipioj, sed ĝi estis ankaŭ la fonto de pli radikalaj studentaj movadoj. Grupoj por nigra potenco kiel la Nigraj Panteroj – kaj poste ankaŭ grupoj por gejaj rajtoj kiel la Rozaj Panteroj. Radikalaj inaj grupoj, eĉ ‘lesbaj apartistoj’, kiuj volis tute aboli iĉojn! Kaj la Jipioj. Ĉu iu jam aŭdis pri la Jipioj?”</p>
  <p>“Ĉu tiuj ne levitaciigis la Pentagonon?” mi diris. Mi spektis iam televidaĵon pri tio.</p>
  <p><span class="subst" data-x="Ŝi">Ri</span> ridis. “Mi forgesis pri tio, sed jes, tio okazis. Jipioj similis al tre politikemaj hipioj, sed ili ne estis seriozaj, kiel ni hodiaŭ pensas pri politiko. Ili estis ludemaj. Blaguloj. Ili ĵetis monon en la Borson de Nov-Jorko. Ili encirkligis la Pentagonon per centoj da protestantoj kaj diris sorĉaĵon, kiu devus levi ĝin en la aeron. Ili inventis fikcian specon de LSD, kiun oni povus ŝprucigi sur homojn per akvopistoloj kaj pafis sin per ĝi kaj ŝajnigis esti drogataj. Ili estis amuzaj kaj impresis bonege en televido – unu jipio, klaŭno nomata Wavy Gravy, kutimis aranĝi, ke centoj da protestantoj vestiĝu kiel <span class="subst" data-x="Av">Geav</span>o Frosto, por ke la kameraoj montru policanojn, kiuj arestas kaj fortrenas <span class="subst" data-x="Av">Geav</span>on Froston, en la novaĵoj tiuvespere – kaj ili mobilizis multajn homojn.</p>
  <p>“Ilia granda momento estis la Nacia Kongreso de la Demokrata Partio en 1968, kiam ili kunvokis manifestaciojn por protesti kontraŭ la milito en Vjetnamio. Miloj da manifestaciantoj ariĝis en Ĉikago, dormis en la parkoj, kaj postenis ĉiutage. Ili faris multajn bizarajn teatrajn agadojn en tiu jaro, kiel proponi porkon kun la nomo Pigasus kiel kandidaton por Prezidanto. La polico kaj la manifestaciantoj batalis surstrate – tion ili faris jam multfoje, sed la policanoj en Ĉikago ne sufiĉe prudentis por preterlasi la raportistojn. Ili batadis la raportistojn, kaj la raportistoj repagis per tio, ke ili fine montris, kio vere okazas ĉe tiuj manifestacioj, do la tuta lando rigardis, kiel iliaj infanoj estis sovaĝe batataj de la ĉikaga polico. Oni nomis ĝin ‘polica tumulto’.</p>
  <p>“La jipioj ŝatis diri: ‘Fidu neniun pli aĝan ol 30.’ Per tio ili celis, ke homoj, kiuj naskiĝis antaŭ certa tempo, kiam Usono batalis kontraŭ malamikoj kiel la nazioj, neniam povos kompreni, kion signifas tiel ami sian landon, ke oni rifuzas batali kontraŭ la vjetnamoj. Ili pensis, ke ĝis la aĝo de 30 oniaj sintenoj tiel fiksiĝas, ke oni ne povos kompreni, kial la junuloj de tiu epoko iras sur la stratojn, forlasas la sistemon, freneziĝas.</p>
  <p>“San-Francisko estis la epicentro de tio. Revoluciaj armeoj fondiĝis ĉi tie. Kelkaj eksplodigis konstruaĵojn aŭ prirabis bankojn por siaj aferoj. Multaj el tiuj junuloj iĝis pli-malpli normalaj kiel plenkreskuloj, dum aliaj alvenis en malliberejo. Kelkaj el tiuj, kiuj forlasis la universitatojn, faris mirindajn aferojn – ekzemple, Steve Jobs kaj Steve Wozniak, kiuj fondis Apple Computers kaj inventis personajn komputilojn.”</p>
  <p>Mi forte ekinteresiĝis pri ĉi tio. Mi sciis parton el ĝi, sed mi neniam aŭdis ĝin tiel rakontata. Aŭ eble ĝi neniam ŝajnis tiel grava kiel nun. Subite tiuj senspritaj solenaj plenkreskulaj surstrataj manifestacioj ne plu ŝajnis tiel senspritaj. Eble estis loko por tia agado en la Xnet-movado.</p>
  <p>Mi levis la manon. “Ĉu ili venkis? Ĉu la jipioj venkis?”</p>
  <p><span class="subst" data-x="Ŝi">Ri</span> rigardis min dum longa tempo, kvazaŭ <span class="subst" data-x="ŝi">ri</span> pripensis la aferon. Neniu parolis. Ni ĉiuj volis aŭdi la respondon.</p>
  <p>“Ili ne malgajnis”, <span class="subst" data-x="ŝi">ri</span> diris. “Ili kvazaŭ kolapsis iomete. Kelkaj el ili estis malliberigitaj pro drogoj aŭ aliaj aferoj. Kelkaj ekkantis aliajn kantojn, iĝis jupioj kaj prelegoturneis, dirante al ĉiuj, kiel stultaj ili estis antaŭe, kiel bona estas avareco, kiom ili estis naivaj antaŭe.</p>
  <p>“Sed ili ja ŝanĝis la mondon. La milito en Vjetnamio finiĝis, kaj tiu konformeco kaj senpensa obeado, kiun oni antaŭe nomis patriotismo, grandskale eksmodiĝis. Nigrulaj rajtoj, inaj rajtoj kaj gejaj rajtoj multe progresis. Meksikanaj rajtoj, rajtoj por handikapuloj, la tuta tradicio de civilaj liberoj estis kreita aŭ plifortigita de tiuj homoj. La protestomovado de hodiaŭ estas rekta posteulo de tiuj luktoj.”</p>
  <p>“Mi ne povas kredi, ke vi parolas pri ili tiel”, diris Charles. <span class="subst" data-x="Li">Ri</span> tiom kliniĝis antaŭen en sia seĝo, ke <span class="subst" data-x="li">ri</span> duonstariĝis, kaj <span class="subst" data-x="li">ri</span>a akra osteca vizaĝo estis ruĝa. <span class="subst" data-x="Li">Ri</span> havis malsekajn grandajn okulojn kaj dikajn lipojn; kiam <span class="subst" data-x="li">ri</span> ekscitiĝis, <span class="subst" data-x="li">ri</span> aspektis iomete kiel fiŝo.</p>
  <p><span class="subst" data-x="Sior(in)">Sior</span>o Gálvez rigidiĝis iomete, poste diris: “Daŭrigu, Charles.”</p>
  <p>“Vi ĵus priskribis teroristojn. Verajn teroristojn. Ili eksplodigis konstruaĵojn, vi diris. Ili provis detrui la borson. Ili batis policanojn, malhelpis al policanoj aresti homojn, kiuj rompis leĝon. Ili atakis nin!”</p>
  <p><span class="subst" data-x="Sior(in)">Sior</span>o Gálvez kapjesis malrapide. Mi povis vidi, ke <span class="subst" data-x="ŝi">ri</span> cerbumas kiel pritrakti Charles, kiu ŝajnis preta mem eksplodi. “Charles faras bonan atentigon. La jipioj ne estis fremdaj agentoj; ili estis usonaj civitanoj. Kiam vi diras, ‘Ili atakis nin’, vi devas elcerbumi, kiuj estas ‘ili’ kaj ‘ni’. Kiam viaj propraj samlandanoj …”</p>
  <p>“Merdo!” <span class="subst" data-x="li">ri</span> kriis. <span class="subst" data-x="Li">Ri</span> jam stariĝis. “Ni militis tiam. Tiuj uloj helpis kaj subtenis la malamikon. Estas facile scii, kiuj estas ni, kaj kiuj ili: se vi subtenas Usonon, vi estas ni. Se vi subtenas la homojn, kiuj pafas al usonanoj, vi estas <em>ili</em>.”</p>
  <p>“Ĉu iu alia volas komenti pri ĉi tio?”</p>
  <p>Pluraj manoj ekleviĝis. <span class="subst" data-x="Sior(in)">Sior</span>o Gálvez petis ilin paroli. Kelkaj homoj komentis, ke vjetnamoj pafis al usonanoj nur pro tio, ke la usonanoj flugis al Vjetnamio kaj komencis kuri tra la ĝangalo kun pafiloj. Aliaj opiniis, ke Charles pravas, ke al homoj ne estu permesate fari kontraŭleĝajn aferojn.</p>
  <p>Ĉiuj ĝuis bonan debaton escepte Charles, kiu nur kriis al homoj, interrompante ilin, kiam ili provis esprimi sian opinion. <span class="subst" data-x="Sior(in)">Sior</span>o Gálvez plurfoje petis <span class="subst" data-x="li">ri</span>n atendi sian vicon, sed tion <span class="subst" data-x="li">ri</span> neniel akceptus.</p>
  <p>Mi serĉis ion en mia LernoTeko, ion, pri kio mi sciis, ke mi jam legis ĝin.</p>
  <p>Mi trovis ĝin. Mi ekstaris. <span class="subst" data-x="Sior(in)">Sior</span>o Gálvez rigardis min atende. Ĉiuj aliaj sekvis <span class="subst" data-x="ŝi">ri</span>an rigardon kaj laŭvice silentiĝis. Fine eĉ Charles rigardis min, kun la grandaj malsekaj okuloj brulantaj pro malamo al mi.</p>
  <p>“Mi volis voĉlegi ion”, mi diris. “Ĝi estas mallonga. ‘Registaroj iniciatiĝas inter homoj, derivante siajn justajn potencojn el la konsento de la regatoj, ke kiam ajn iu formo de regado fariĝas detruema al tiuj celoj, la popolo rajtas ŝanĝi aŭ aboli ĝin, kaj iniciati novan regadon, bazante ĝian fundamenton sur tiajn principojn, kaj organizante ĝiajn potencojn en tia formo, kia ŝajnas plej kongrua al efektiviĝo de iliaj sekureco kaj feliĉo.’”</p>
</section>

  </body>
</html>
