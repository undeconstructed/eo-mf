<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 12</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_12">
  <h2>Ĉapitro 12</h2>
  <p><span class="subst" data-x="Sior(in)">Sior</span>o Gálvez montris larĝan rideton.</p>
  <p>“Ĉu iu scias, de kie venis tio?”</p>
  <p>Aro da homoj ĥore respondis: “La Deklaro de Sendependeco.”</p>
  <p>Mi kapjesis.</p>
  <p>“Kial vi legis al ni tion, Marcus?”</p>
  <p>“Ĉar ŝajnas al mi, ke la fondintoj de ĉi tiu lando diris, ke registaroj daŭru nur tiel longe, dum ni kredas, ke ili laboras por ni, kaj se ni ĉesos kredi je ili, ni faligu ilin. Jen kion ĝi diras, ĉu ne?”</p>
  <p>Charles kapneis. “Tiel estis antaŭ jarcentoj!” <span class="subst" data-x="li">ri</span> diris. “Aferoj estas nun aliaj!”</p>
  <p>“Kio estas alia?”</p>
  <p>“Nu, jen unu afero: ni ne plu havas <span class="subst" data-x="reĝ">reĝ</span>on. Ili parolis pri registaro, kiu ekzistis, ĉar la praprapra<span class="subst" data-x="av'iĉ">aviĉ</span>o de iu idioto kredis, ke Dio faris <span class="subst" data-x="li">ri</span>n estro kaj mortigis ĉiujn, kiuj malkonsentis kun <span class="subst" data-x="li">ri</span>. Ni havas demokratie elektitan registaron …”</p>
  <p>“Mi ne voĉdonis por ĝi”, mi diris.</p>
  <p>“Do tio donas al vi rajton eksplodigi konstruaĵon, ĉu?”</p>
  <p>“Kion? Kiu diris ion pri eksplodigi konstruaĵon? La jipioj kaj hipioj kaj ĉiuj tiaj homoj kredis, ke la registaro ne plu aŭskultas ilin – rigardu, kiel oni traktis la homojn, kiuj provis registrigi voĉdonantojn en la Sudo! Oni batis ilin, arestis ilin …”</p>
  <p>“Oni mortigis kelkajn”, diris <span class="subst" data-x="sior(in)">sior</span>o Gálvez. <span class="subst" data-x="Ŝi">Ri</span> levis la manojn kaj atendis, ĝis Charles kaj mi sidiĝis. “La tempo preskaŭ elĉerpiĝis por hodiaŭ, sed mi volas gratuli vin ĉiujn pro unu el la plej interesaj lecionoj, kiujn mi iam instruis. Ĉi tio estis bonega diskuto, kaj mi multe lernis de vi. Mi esperas, ke ankaŭ vi lernis unu de alia. Dankon al vi ĉiuj pro la kontribuoj.</p>
  <p>“Mi havas krompoentan taskon por tiuj el vi, kiuj ŝatas etan defion. Mi volas, ke vi verku raporton, kiu komparas la politikajn reagojn al la kontraŭmilita kaj civilrajta movadoj en la Golfa Regiono kun la hodiaŭaj civilrajtaj reagoj al la Milito kontraŭ Teroro. Minimume tri paĝojn, sed faru ĝin tiel longa, kiel vi volas. Min interesos vidi, kion vi eltrovos.”</p>
  <p>Momenton poste la sonorilo eksonis, kaj ĉiuj eliris laŭvice. Mi atendis malantaŭe, ĝis <span class="subst" data-x="sior(in)">sior</span>o Gálvez rimarkis min.</p>
  <p>“Jes, Marcus?”</p>
  <p>“Tio estis mirinda”, mi diris. “Mi neniam sciis tiujn aferojn pri la sesdekaj jaroj.”</p>
  <p>“Ankaŭ la sepdekaj jaroj. Ĉiam estis ekscite vivi ĉi tie dum politike aktivaj tempoj. Mi vere ŝatis vian referencon al la Deklaro – tio estis lerta.”</p>
  <p>“Dankon”, mi diris. “Ĝi simple venis al mi. Mi neniam vere aprezis la tutan signifon de tiuj vortoj ĝis hodiaŭ.”</p>
  <p>“Nu, jen la vortoj, kiujn ĉiu instruisto amas aŭdi, Marcus”, <span class="subst" data-x="ŝi">ri</span> diris, kaj premis mian manon. “Mi antaŭĝojas legi vian raporton.”</p>
  <p class="steletoj">* * *</p>
  <p>Mi aĉetis la Emma-Goldman-afiŝon sur la vojo hejmen kaj metis ĝin super mian skribotablon, alfiksita sur antikva ultraviola afiŝo. Mi aĉetis ankaŭ FIDU-NENIUN-T-ĉemizon, kiu surhavis GIMP-itan foton de Grover kaj Elmo, kiel ili forpelis la plenkreskulojn Gordon kaj Susan el Sezamo-Strato. Ĝi ridigis min. Poste mi eltrovis, ke jam okazis ĉirkaŭ ses retaj konkursoj pri la slogano en ejoj kiel Fark kaj Worth1000 kaj B3ta kaj jam estis centoj da pretaj bildoj cirkulantaj, pretaj por aperi sur iu ajn varo, kiun iu kreos.</p>
  <p>Panjo levis brovon, vidante la ĉemizon, kaj Paĉjo balancis la kapon kaj prelegis al mi, ke mi ne alvoku problemojn. Mi sentis min iom pravigita per <span class="subst" data-x="li">ri</span>a reago.</p>
  <p>Ange trovis min en la reto denove, kaj ni denove tujmesaĝile flirtis ĝis malfrue nokte. La blanka kamiono kun la antenoj revenis, kaj mi malŝaltis mian Xbox, ĝis ĝi foriris. Ni ĉiuj jam kutimiĝis al tio.</p>
  <p>Ange estis vere ekscitita pri la festo. Ŝajnis, ke ĝi estos giganto. Tiom da muzikgrupoj estis kontraktitaj, ke oni parolis pri starigo de scenejo B por la duarangaj spektakloj.</p>
  <p><code>&gt; Kiel ili ricevis permesilon por distrumpeti sonon tutnokte en tiu parko? Tie estas domoj ĉie ĉirkaŭe</code></p>
  <p><code>&gt; Per-mes-ilon? Kio estas “per-mes-ilo”? Diru al mi pli pri via ho-ma per-mes-ilo.</code></p>
  <p><code>&gt; Ho, ĝi estos kontraŭleĝa?</code></p>
  <p><code>&gt; He, ha lo? Ĉu _vi_ zorgas pri kontraŭleĝeco?</code></p>
  <p><code>&gt; Nu, trafe</code></p>
  <p><code>&gt; rid</code></p>
  <p>Mi havis tamen ian etan antaŭsenton de nervozeco. Mi ja invitis perfekte grandiozan <span class="subst" data-x="knab'in">knabin</span>on al rendevuo en tiu semajnfino – nu, <span class="subst" data-x="ŝi">ri</span> invitis min, se paroli precize – al kontraŭleĝa muzikfesto, kiu okazos en la mezo de dense loĝata kvartalo.</p>
  <p>Devos esti interese, almenaŭ.</p>
  <p class="steletoj">* * *</p>
  <p>Interese.</p>
  <p>Homoj komencis drivi en Dolores-Parkon dum la longa sabata posttagmezo, aperante inter la flugtelero-ludantoj kaj la promenigantoj de hundoj. Kelkaj el ili ludis per flugteleroj aŭ promenigis hundojn. Ne estis tute klare, kiel la koncerto funkcios, sed estis multaj policanoj kaj senuniformuloj, farante nenion specifan. Oni povis rekoni la senuniformulojn, ĉar, kiel Aknulo kaj Nazmukulo, ili havis Castro-harfasonojn kaj Nebrasko-korpojn: diketaj iĉoj kun mallongaj haroj kaj senordaj lipharoj. Ili ĉirkaŭdrivis, aspektante mallerte kaj malkomforte en siaj gigantaj ŝortoj kaj malstriktaj ĉemizoj, kiuj sendube pendis malalte por kaŝi lustron da ekipaĵo pendanta de iliaj mezoj.</p>
  <p>Dolores-Parko estas bela kaj sunbrila, kun palmoj, tenisejoj kaj multaj montetoj kaj arboj, kie oni povas kuri aŭ ripozi. Senhejmuloj dormas tie nokte, sed tiel estas ĉie en San-Francisko.</p>
  <p>Mi renkontis Ange en apuda strato, ĉe la anarkista librovendejo. Mi proponis tion. Rerigarde, ĝi estis tute travidebla provo ŝajni moda kaj avangarda al la <span class="subst" data-x="knab'in">knabin</span>o, sed tiam mi ĵurus, ke mi elektis ĝin, ĉar ĝi estis oportuna renkontejo. Kiam mi alvenis, <span class="subst" data-x="ŝi">ri</span> legis libron kun la titolo <em>Al la muro, <span class="subst" data-x="patr'in">patrin</span>fikanto</em>.</p>
  <p>“Bele”, mi diris. “Ĉu vi kisas vian <span class="subst" data-x="patr'in">patrin</span>on per tiu buŝo?”</p>
  <p>“Via panjo ne plendas”, <span class="subst" data-x="ŝi">ri</span> diris. “Fakte ĝi estas historio pri grupo da homoj similaj al la jipioj, sed en Nov-Jorko. Ili uzis tiun vorton kiel la familian nomon, ekzemple ‘Ben <span class="subst" data-x="Patr'in">Patrin</span>fikanto’. La ideo estis havi publikan grupon, kiu aperas en novaĵoj, sed kun nomo tute ne presebla. Nur por konfuzi la novaĵkomunikilojn. Efektive amuze.” <span class="subst" data-x="Ŝi">Ri</span> remetis la libron sur la breton, kaj jen mi ekcerbumis, ĉu mi brakumu <span class="subst" data-x="ŝi">ri</span>n. Homoj en Kalifornio brakumas por saluti kaj adiaŭi la tutan tempon. Escepte kiam ili ne faras tion. Kaj kelkfoje ili kisas vangojn. Ĉio estas tre konfuza.</p>
  <p><span class="subst" data-x="Ŝi">Ri</span> solvis tion por mi per tio, ke <span class="subst" data-x="ŝi">ri</span> ekprenis min en brakumo, tiris mian kapon suben, kisis min forte survange, kaj poste faris furzobruon sur mia kolo. Mi ridis kaj forpuŝis <span class="subst" data-x="ŝi">ri</span>n.</p>
  <p>“Buriton …?” mi proponis.</p>
  <p>“Ĉu vi demandas, aŭ konstatas evidentaĵon?”</p>
  <p>“Nek unu nek la alian. Mi ordonas.”</p>
  <p>Mi aĉetis amuzajn glumarkojn kun la teksto ONI SUBAŬSKULTAS ĈI TIUN TELEFONON, kiuj havis la ĝustan grandon por meti sur la aŭdilojn de la publikaj telefonoj, kiuj ankoraŭ troviĝis sur la stratoj de la Misio, ĉar ĝi estis tia kvartalo, en kiu troviĝas homoj, kiuj ne nepre havas sufiĉe da mono por poŝtelefono.</p>
  <p>Ni eliris en la noktan aeron. Mi rakontis al Ange pri la sceno ĉe la parko, kiam mi foriris de tie.</p>
  <p>“Mi vetas, ke ili havas centon da tiuj kamionoj parkumitaj ĉe alia flanko de la bloko”, <span class="subst" data-x="ŝi">ri</span> diris. “Por pli bone aresti vin.”</p>
  <p>“He.” Mi ĉirkaŭrigardis. “Mi kvazaŭ esperis, ke vi diros ion similan al: ‘Ja estas nenia ŝanco, ke ili faros ion pri la afero.’”</p>
  <p>“Mi ne pensas, ke tion oni vere celas. La celo estas meti multe da civiluloj en pozicion tian, ke policanoj devos decidi: ĉu ni traktu ĉi tiujn ordinarajn homojn kiel teroristojn? Tio similas iomete al ĵamado, sed kun muziko anstataŭ aparatoj. Vi ja ĵamas, ĉu ne?”</p>
  <p>Kelkfoje mi forgesas, ke ne ĉiuj miaj amikoj scias, ke Marcus kaj M1k3y estas la sama persono. “Jes, iomete”, mi diris.</p>
  <p>“Ĉi tio similas al ĵamado kun aro da bonegaj muzikgrupoj.”</p>
  <p>“Mi komprenas.”</p>
  <p>Buritoj en la Misio estas institucio. Ili estas malmultekostaj, grandegaj kaj bongustegaj. Imagu tubon kun la grando de bazuka obuso, plenigitan per spicita rostita viando, avokadpureo, saŭco, tomatoj, refrititaj faboj, rizo, cepoj kaj koriandro. Ĝi havas la saman rilaton al Taco Bell kiel Lamborghini al ludaŭtomobilo.</p>
  <p>La Misio havas ĉirkaŭ ducent buritejojn. Ĉiuj estas heroe malbelaj, kun malkomfortaj seĝoj, minimuma dekoracio – paliĝintaj afiŝoj de la meksika turistoficejo kaj enkadrigitaj elektraj hologramoj de Jesuo kaj Maria – kaj laŭta mariaĉa muziko. Kio plejparte distingas ilin, estas la specoj de ekzota viando, per kiuj ili plenigas siajn varojn. La vere aŭtentaj ejoj havas cerbojn kaj langojn, kiujn mi neniam mendas, sed estas bone scii, ke oni disponas ilin.</p>
  <p>La ejo, al kiu ni iris, havis kaj cerbojn kaj langojn, kiujn ni ne mendis. Mi mendis <em>carne asada</em>, bovaĵon, kaj <span class="subst" data-x="ŝi">ri</span> ŝiritan kokaĵon, kaj ni ambaŭ prenis grandan tason da <em>horchata</em>.</p>
  <p>Kiam ni sidiĝis, <span class="subst" data-x="ŝi">ri</span> tuj malvolvis sian buriton kaj elprenis boteleton el sia sako. Ĝi estis eta ŝprucbotelo el rustimuna ŝtalo, kiu tute aspektis kiel piproŝprucigilo por memdefendo. <span class="subst" data-x="Ŝi">Ri</span> celis ĝin al la nudigita internaĵo de la burito kaj surŝprucigis ĝin per fajna ruĝa olea nebuleto. Mi kaptis flareton; mia gorĝo fermiĝis, kaj miaj okuloj eklarmis.</p>
  <p>“Kion diable vi faras al tiu kompatinda sendefenda burito?”</p>
  <p><span class="subst" data-x="Ŝi">Ri</span> ridetis al mi malvirte. “Mi estas maniulo pri spicaj manĝaĵoj”, <span class="subst" data-x="ŝi">ri</span> diris. “Ĉi tio estas kapsikinoleo en ŝprucbotelo.”</p>
  <p>“Kapsikino …”</p>
  <p>“Jes, la kemiaĵo en piproŝpruco. Ĉi tio similas al piproŝpruco, sed iomete pli diluita. Kaj multe pli bongusta. Imagu ĝin kiel spican kaĵunan okulakvon, se tio helpas.”</p>
  <p>Miaj okuloj brulis pro la nura penso.</p>
  <p>“Vi blagas”, mi diris. “Vi ja ne manĝos tion.”</p>
  <p><span class="subst" data-x="Ŝi">Ri</span>aj brovoj ekleviĝis. “Tio sonas kiel defio, <span class="subst" data-x="bub">bub</span>o. Nur rigardu min.”</p>
  <p><span class="subst" data-x="Ŝi">Ri</span> kunrulis la buriton tiel atente kiel drogulo, kiu kunrulas kanaban cigaredon, enfaldante la finojn kaj revolvante ĝin en metalfolio. <span class="subst" data-x="Ŝi">Ri</span> senŝeligis unu finon kaj proksimigis ĝin al la buŝo, paŭzante, kiam ĝi preskaŭ tuŝis <span class="subst" data-x="ŝi">ri</span>ajn lipojn.</p>
  <p>Ankoraŭ ĝis la momento, en kiu <span class="subst" data-x="ŝi">ri</span> mordis en ĝin, mi ne povis kredi, ke <span class="subst" data-x="ŝi">ri</span> faros tion. Tio estis ja, esence, kontraŭpersona armilo, kion <span class="subst" data-x="ŝi">ri</span> ĵus ŝmiregis sur sian manĝon.</p>
  <p><span class="subst" data-x="Ŝi">Ri</span> mordis en ĝin. Maĉis. Glutis. Faris ĉian impreson, ke <span class="subst" data-x="ŝi">ri</span> ĝuas bongustan manĝon.</p>
  <p>“Ĉu mordeton?” <span class="subst" data-x="ŝi">ri</span> diris, senkulpe.</p>
  <p>“Jes”, mi diris. Mi ŝatas spicajn manĝojn. Mi ĉiam mendas la kareaĵojn kun kvar kapsiketoj apude en la menuoj de la pakistanaj restoracioj.</p>
  <p>Mi forigis pli da metalfolio kaj mordegis.</p>
  <p>Tio estis granda eraro.</p>
  <p>Ĉu vi konas tiun senton, kiam vi mordegas krenaĵon aŭ vasabiaĵon aŭ simile, kaj sentiĝas, kvazaŭ viaj sinusoj fermiĝas samtempe kun via trakeo, plenigante vian kapon per kaptita nuklee varmega aero, kiu penas eskapi trarompe tra viaj larmantaj okuloj kaj mukantaj naztruoj? Tiun senton, kvazaŭ vaporo tuj pafiĝos el viaj oreloj kiel ĉe karaktero en desegnofilmo?</p>
  <p>Ĉi tio estis multe pli malbona.</p>
  <p>Ĉi tio similis al meti sian manon sur varmegan fornon, sed ne sian manon oni metas, sed la tutan internaĵon de sia kapo, kaj sian tutan ezofagon ĝis la stomako. Mia tuta korpo ekŝvitegis, kaj mi strangoliĝis kaj sufokiĝis.</p>
  <p>Senvorte, <span class="subst" data-x="ŝi">ri</span> transdonis al mi mian rizlakton, kaj mi sukcesis enbuŝigi la ŝalmon kaj forte suĉi, glutante duonon de ĝi per unu tiro.</p>
  <p>“Do, ekzistas skalo, la skalo de Scoville, kiun ni kapsikoŝatantoj uzas por priskribi, kiel spica estas kapsiko. Pura kapsikino havas ĉirkaŭ 15 milionojn da skoviloj. Tabasco havas ĉirkaŭ 50 mil. Piproŝpruco havas respektinde tri milionojn. Ĉi tio havas mizere 200 mil: ĝi estas proksimume tiel akra kiel milda Scotch Bonnet. Mi kutimiĝis al ĝi en ĉirkaŭ unu jaro. Kelkaj veraj dediĉitoj atingas ĝis ĉirkaŭ miliono: dudekoble pli spice ol Tabasco. Tio estas ja diable akra. Ĉe tiaj skovilaj temperaturoj la cerbo inundiĝas per endorfinoj. Ĝi estas pli bona korpekstazo ol kanabo. Kaj ĝi estas saniga.”</p>
  <p>Mi komencis rehavi sinusojn nun, povante spiri sen anhelado.</p>
  <p>“Kompreneble oni spertas ferocan fajroringon, kiam oni vizitas necesejon”, <span class="subst" data-x="ŝi">ri</span> diris, palpebrumante.</p>
  <p>Aj.</p>
  <p>“Vi estas freneza”, mi diris.</p>
  <p>“Jen bela parolo de homo, kies ŝatokupo estas konstruado kaj disfrakasado de tekokomputiloj”, <span class="subst" data-x="ŝi">ri</span> diris.</p>
  <p>“Trafite”, mi diris, tuŝante la frunton.</p>
  <p>“Ĉu vi volas aldoni?” <span class="subst" data-x="Ŝi">Ri</span> proponis al mi sian ŝprucbotelon.</p>
  <p>“Ne dankon”, mi diris, tiel rapide, ke ni ambaŭ ridis.</p>
  <p>Kiam ni eliris el la restoracio kaj ekiris al Dolores-Parko, <span class="subst" data-x="ŝi">ri</span> metis la brakon ĉirkaŭ mian talion, kaj mi trovis, ke <span class="subst" data-x="ŝi">ri</span> havas precize la ĝustan alton, por ke mi povu meti brakon ĉirkaŭ <span class="subst" data-x="ŝi">ri</span>ajn ŝultrojn. Tio estis nova. Mi neniam estis altulo, kaj ĉiuj <span class="subst" data-x="knab'in">knabin</span>oj, kun kiuj mi ĝis tiam eliris, havis mian alton – adoleskantaj <span class="subst" data-x="knab'in">knabin</span>oj kreskas pli rapide ol la <span class="subst" data-x="knab'iĉ">knabiĉ</span>oj, kio estas kruela ŝerco de la naturo. Estis bele. Tio sentiĝis bele.</p>
  <p>Ni ŝanĝis la direkton ĉe Strato 20 kaj marŝis supren al Dolores-Parko. Antaŭ ol ni iris eĉ unu paŝon, ni povis senti la zumadon. Ĝi similis al la zumado de miliono da abeloj. Multaj homoj fluis direkte al la parko, kaj kiam mi rigardis tien, mi vidis, ke ĝi estis ĉirkaŭ centoble pli plena, ol ĝi estis, kiam mi ekiris por renkontiĝi kun Ange.</p>
  <p>Tiu vidaĵo varmigis mian sangon. Estis belega friska nokto, kaj ni pretis festi, vere festi: festegi, kvazaŭ morgaŭo ne ekzistus. “Manĝu, trinku kaj estu gajaj, ĉar morgaŭ ni mortos.”</p>
  <p>Sen diri ion, ni ambaŭ ektrotis. Estis multaj policanoj, kun streĉitaj vizaĝoj, sed kion diable ili faros? Estis <em>multaj</em> homoj en la parko. Mi ne bone kapablas nombri amasojn. La gazetoj poste citis organizantojn, kiuj diris, ke estis 20 000 homoj; la polico diris 5 000. Eble tio signifas, ke estis 12 500.</p>
  <p>Kiom ajn estis, estis pli da homoj ol la nombro de homoj, inter kiuj mi iam antaŭe staris, partoprenante en neanoncita, nerajtigita, <em>kontraŭleĝa</em> evento.</p>
  <p>Ni tuj troviĝis inter ili. Mi ne povas pri tio ĵuri, sed mi pensas, ke estis neniu pli aĝa ol 25 inter tiuj kunpremitaj korpoj. Ĉiuj ridetis. Kelkaj junaj infanoj estis tie, 10- aŭ 12-jaraj, kaj tio sentigis min bone. Neniu farus ion tro stultan kun infanoj tiel junaj en la amaso. Neniu volis vidi infanojn vundiĝi. Ĉi tio estos nur belega printempa nokto de festado.</p>
  <p>Mi kalkulis, ke bona plano estis trapuŝi nin direkte al la tenisejoj. Ni serĉis vojon tra la amaso, kaj por resti kune ni tenis la manojn unu de la alia. Nur resti kune ne devigis nin interplekti la fingrojn. Tion ni faris ekskluzive pro la plezuro. Ĝi estis tre plezura.</p>
  <p>Ĉiuj muzikistoj estis en la tenisejoj, kun siaj gitaroj kaj miksiloj kaj klavaroj kaj eĉ drumo. Poste, en Xnet, mi trovis Flickr-fluon, kiu montris, kiel ili kontrabandis ĉiujn tiujn aferojn en la ejon, pecon post peco, en sportosakoj kaj sub manteloj. Apud tiuj aferoj estis grandegaj laŭtparoliloj, la speco, kiun oni vidas en aŭtomobilaj staplejoj, kaj inter ili, stako da … aŭtobaterioj. Mi ridis. Genie! Jen kiel ili elektros sian ekipaĵon. De kie mi staris, mi povis vidi, ke ili estas akumulatoroj el hibrida aŭto, Toyota Prius. Iu dispecigis eko-aŭton por funkciigi la distraĵojn de tiu nokto. La baterioj etendiĝis ekster la tenisejoj, stakigite ĉe la barilo, ligite al la ĉefa stako per dratoj, kiuj iris tra la ĉenliga barilo. Mi nombris … 200 akumulatorojn! Je Kristo! Tiuj aferoj pezis ja tunojn.</p>
  <p>Neniel ili povus organizi tion sen retpoŝto kaj vikioj kaj dissendolistoj. Kaj neniel homoj tiel inteligentaj farus tion en la publika Interreto. Ĉio okazis en Xnet, pri tio mi vetus miajn botojn.</p>
  <p>Ni vagis karambole tra la homamaso dum iom da tempo, dum la muzikistoj agordis kaj interkonsiliĝis. Mi vidis Trudy Doo el distanco, en la tenisejoj. <span class="subst" data-x="Ŝi">Ri</span> aspektis kiel en kaĝo, kiel profesia luktisto. <span class="subst" data-x="Ŝi">Ri</span> surhavis ŝiritan senmanikan T-ĉemizon, kaj <span class="subst" data-x="ŝi">ri</span>aj haroj estis en fluoreske rozkoloraj feltobukloj ĝistalie longaj. <span class="subst" data-x="Ŝi">Ri</span> surhavis armean kamuflan pantalonon kaj gigantajn gotikajn botojn kun ŝtalaj pintoj. Dum mi rigardis, <span class="subst" data-x="ŝi">ri</span> levis pezan motorciklistan jakon, portitan kiel la ganto de bazpilka kaptisto, kaj surmetis ĝin kiel kirason. Verŝajne ĝi estis kiraso, mi ekpensis.</p>
  <p>Mi svingis la brakon al <span class="subst" data-x="ŝi">ri</span>, por imponi al Ange, mi supozas, sed <span class="subst" data-x="ŝi">ri</span> ne vidis min, kaj mi aspektis kiel strangulo, do mi ĉesis. La energio en la homamaso estis mirinda. Oni aŭdas homojn paroli pri “vibroj” kaj “energio” en grandaj grupoj da homoj, sed ĝis oni mem spertas ĝin, oni verŝajne pensas, ke ĝi estas nur parolfiguro.</p>
  <p>Sed ne. Ĝi estas la ridetoj, infektaj kaj grandaj kiel akvomelonoj, sur ĉies vizaĝoj. La dancetado je neaŭdata ritmo, kun ŝultroj balanciĝantaj. Ondiĝa irado. Ŝercoj kaj ridoj. La tono de ĉies voĉo streĉita kaj ekscitita, kiel artfajraĵo eksplodonta. Kaj oni ne povas ne senti sin parto de ĝi. Ĉar oni estas parto de ĝi.</p>
  <p>Kiam la muzikistoj ekludis, mi estis jam tute ekstaziĝinta pro la homamaso-vibroj. La unua prezentaĵo estis ia serba turbofolkloraĵo, laŭ kiu mi ne sukcesis danci. Mi scias danci laŭ precize du specoj de muziko: tranco (treni la piedojn kaj lasi la muzikon movi onin) kaj punko (ĵeti sin ĉiudirekten, ĝis oni vundiĝas aŭ elĉerpiĝas aŭ ambaŭ). La sekva prezentaĵo estis hiphopo de Oakland subtenata de draŝmetala bando, kiu estas pli bona, ol ĝi sonas. Poste iom da blovguma popo. Kaj poste Speedwhores surscenejiĝis, kaj Trudy Doo paŝis ĝis la mikrofono.</p>
  <p>“Mia nomo estas Trudy Doo, kaj vi estas idioto, se vi fidas min. Mi aĝas tridek du, kaj por mi estas tro malfrue. Mi estas perdita. Mi fiksiĝis en la malnova pensmaniero. Mi ankoraŭ akceptas mian liberecon senplue kaj lasas al aliaj homoj forpreni ĝin de mi. Vi estas la unua generacio, kiu kreskas en Gulaga Usono, kaj vi scias, kiom valoras via libereco ĝis la lasta damnita cendo!”</p>
  <p>La homamaso muĝis. <span class="subst" data-x="Ŝi">Ri</span> ludis rapidajn etajn nervozajn akordojn per sia gitaro, kaj <span class="subst" data-x="ŝi">ri</span>a basgitaristo, granda dika <span class="subst" data-x="knab'in">knabin</span>o kun lesbeca harfasono kaj eĉ pli grandaj botoj kaj rideto, per kiu eblus malfermi bierbotelojn, muzikis rapide kaj forte jam. Mi volis salteti. Mi saltetis. Ange saltetis kun mi. Ni ŝvitis libere en la vespero, kiu odoraĉis je ŝvito kaj kanabofumo. Varmetaj korpoj premis nin de ĉiuj flankoj. Ankaŭ ili saltetis.</p>
  <p>“Fidu neniun pli aĝan ol 25!” <span class="subst" data-x="ŝi">ri</span> kriis.</p>
  <p>Ni muĝis. Ni estis unu granda bestogorĝo, muĝanta.</p>
  <p>“Fidu neniun pli aĝan ol 25!”</p>
  <p>“<em>Fidu neniun pli aĝan ol 25!</em>”</p>
  <p>“Fidu neniun pli aĝan ol 25!”</p>
  <p>“<em>Fidu neniun pli aĝan ol 25!</em>”</p>
  <p>“Fidu neniun pli aĝan ol 25!”</p>
  <p>“<em>Fidu neniun pli aĝan ol 25!</em>”</p>
  <p><span class="subst" data-x="Ŝi">Ri</span> frapis kelkajn fortajn akordojn sur sian gitaron, kaj la alia gitaristo, feineta <span class="subst" data-x="knab'in">knabin</span>o, kies vizaĝo hirtis pro traboraĵoj, ekimprovizis, farante bidli-di-bidli-di-di tute alte, preter la dekdua freto.</p>
  <p>“Jen nia damnita urbo! Jen nia damnita lando. Neniu teroristo povos forpreni ĝin de ni, dum ni restos liberaj. Kiam ni ne plu estos liberaj, venkos la teroristoj! Reprenu ĝin! Reprenu ĝin! Vi estas sufiĉe junaj kaj stultaj por ne scii, ke vi ne povos venki, do nur vi povas gvidi nin ĝis la venko! <em>Reprenu ĝin!</em>”</p>
  <p>“REPRENU ĜIN!” ni muĝis. <span class="subst" data-x="Ŝi">Ri</span> frapis forte sur sian gitaron. Ni muĝis la noton reen, kaj poste aferoj iĝis tre tre LAŬTAJ.</p>
  <p class="steletoj">* * *</p>
  <p>Mi dancis, ĝis mi tiel lacis, ke mi ne povus danci ankoraŭ unu paŝon. Ange dancis apud mi. Teknike, ni interfrotis la ŝvitajn korpojn dum pluraj horoj, sed, kredu aŭ ne kredu, mi ne estis sekshundo ĉe tio. Ni nur dancis, perdite en la di-ritmo kaj la draŝado kaj la kriado: REPRENU ĜIN! REPRENU ĜIN!</p>
  <p>Kiam mi ne plu povis danci, mi kaptis <span class="subst" data-x="ŝi">ri</span>an manon, kaj <span class="subst" data-x="ŝi">ri</span> premis ĝin, kvazaŭ mi detenus <span class="subst" data-x="ŝi">ri</span>n de falego de la tegmento de konstruaĵo. <span class="subst" data-x="Ŝi">Ri</span> trenis min al la rando de la homamaso, kie estis pli maldense kaj pli malvarme. Tie ekstere, ĉe la rando de Dolores-Parko, ni estis en la freŝa aero, kaj la ŝvito sur niaj korpoj tuj iĝis glacia. Ni frostotremis, kaj <span class="subst" data-x="ŝi">ri</span> ĵetis la brakojn ĉirkaŭ mian talion. “Varmigu min”, <span class="subst" data-x="ŝi">ri</span> ordonis. Mi ne bezonis sugeston. Mi brakumis <span class="subst" data-x="ŝi">ri</span>n responde. <span class="subst" data-x="Ŝi">Ri</span>a koro estis eĥo de la rapida ritmo de la scenejo – instrumenta interludo nun, rapida kaj furioza kaj senvorta.</p>
  <p><span class="subst" data-x="Ŝi">Ri</span> odoris ŝviton, akran parfumon, kiu odoris bonege. Mi sciis, ke ankaŭ mi odoris ŝviton. Mia nazo direktiĝis al la supro de <span class="subst" data-x="ŝi">ri</span>a kapo, kaj <span class="subst" data-x="ŝi">ri</span>a vizaĝo estis ĉe mia klaviklo. <span class="subst" data-x="Ŝi">Ri</span> movis la manojn al mia kolo kaj tiris.</p>
  <p>“Venu suben; mi ne kunportis ŝtupareton” <span class="subst" data-x="ŝi">ri</span> diris, kaj mi provis rideti, sed estas malfacile rideti, dum oni kisadas.</p>
  <p>Kiel mi diris, mi kisis tri <span class="subst" data-x="knab'in">knabin</span>ojn dum mia vivo. Du el ili neniam antaŭe kisis iun. Unu eliris kun <span class="subst" data-x="knab'iĉ">knabiĉ</span>oj, de kiam <span class="subst" data-x="ŝi">ri</span> aĝis 12. Tiu havis psikoproblemojn.</p>
  <p>Neniu el ili kisis kiel Ange. <span class="subst" data-x="Ŝi">Ri</span> igis sian tutan buŝon mola, kiel la enaĵo de matura frukto, kaj <span class="subst" data-x="ŝi">ri</span> ne ŝovis la langon en mian buŝon, sed glitigis ĝin tien, kaj samtempe ensuĉis miajn lipojn en sian buŝon, tiel ke mia kaj <span class="subst" data-x="ŝi">ri</span>a buŝoj kvazaŭ kunfandiĝis. Mi aŭdis min ĝemi, kaj mi ekprenis <span class="subst" data-x="ŝi">ri</span>n kaj premis <span class="subst" data-x="ŝi">ri</span>n pli forte.</p>
  <p>Malrapide, delikate, ni mallevis nin ĝis la herbo. Ni kuŝis sur niaj flankoj kaj tenegis nin, kisante kaj kisante. La mondo malaperis, tiel ke restis nur la kisado.</p>
  <p>Miaj manoj trovis <span class="subst" data-x="ŝi">ri</span>an pugon, <span class="subst" data-x="ŝi">ri</span>an talion. La randon de <span class="subst" data-x="ŝi">ri</span>a T-ĉemizo. <span class="subst" data-x="Ŝi">Ri</span>an varman ventron, <span class="subst" data-x="ŝi">ri</span>an molan umbilikon. Ili rampis supren. Ankaŭ <span class="subst" data-x="ŝi">ri</span> ĝemis.</p>
  <p>“Ne ĉi tie”, <span class="subst" data-x="ŝi">ri</span> diris. “Ni transloku nin tien.” <span class="subst" data-x="Ŝi">Ri</span> montris trans la straton al la granda blanka preĝejo, kiu donas al Dolores-Parko kaj la Misio iliajn nomojn. Tenante la manojn, irante rapide, ni transiris ĝis la preĝejo. Ĝi havis grandajn kolonojn antaŭe. <span class="subst" data-x="Ŝi">Ri</span> metis mian dorson ĉe unu el ili kaj denove tiris mian vizaĝon suben al <span class="subst" data-x="ŝi">ri</span>a. Miaj manoj iris rapide kaj kuraĝe reen al <span class="subst" data-x="ŝi">ri</span>a ĉemizo. Mi glitigis ilin supren.</p>
  <p>“Ĝi malfiksiĝas ĉe la dorso”, <span class="subst" data-x="ŝi">ri</span> flustris en mian buŝon. Per mia baŭmaĵo eblus tranĉi vitron. Mi movis miajn manojn al <span class="subst" data-x="ŝi">ri</span>a dorso, kiu estis forta kaj larĝa, kaj trovis la hokon per miaj fingroj, kiuj tremis. Mi fuŝpalpis dum iom da tempo, pensante pri ĉiuj ŝercoj, kiel malbone iĉoj malfiksas mamzonojn. Mi faris ĝin malbone. Subite la hoko liberiĝis. <span class="subst" data-x="Ŝi">Ri</span> anhelis en mian buŝon. Mi retiris la manojn antaŭen, sentante la malsekecon de <span class="subst" data-x="ŝi">ri</span>aj subbrakoj, kiu estis alloga kaj tute ne forpuŝa pro iu kialo, kaj tuŝetis la flankojn de <span class="subst" data-x="ŝi">ri</span>aj mamoj.</p>
  <p>Ĝuste tiam la sirenoj eksonis.</p>
  <p>Ili estis pli laŭtaj ol ĉio, kion mi iam aŭdis. Sono, kiun oni sentis en la tuta korpo, kiu ŝajnis renversi onin. Sono tiel laŭta, kiel oniaj oreloj povus pritrakti, kaj ankoraŭ pli laŭta.</p>
  <p>“DISIRU TUJ”, diris voĉo, kiel Dio tondranta en mia kranio.</p>
  <p>“ĈI TIO ESTAS KONTRAŬLEĜA KUNVENO. DISIRU TUJ.”</p>
  <p>La muzikistoj jam ĉesis ludi. La bruo de la homamaso trans la strato ŝanĝiĝis. Ĝi iĝis tima. Kolera.</p>
  <p>Mi aŭdis klakon, kiam ŝaltiĝis la laŭtparola sistemo el aŭto-laŭtparoliloj kaj -baterioj en la tenisejoj.</p>
  <p>“REPRENU ĜIN!”</p>
  <p>Ĝi estis krio de spitado, kiel io kriita en la surfon aŭ hurlita de klifosupro.</p>
  <p>“REPRENU ĜIN!”</p>
  <p>La homamaso <em>graŭlis</em>: sono, kiu starigis la harojn sur mia nuko.</p>
  <p>“<em>REPRENU ĜIN!</em>” ĝi skandis. “REPRENU ĜIN REPRENU ĜIN REPRENU ĜIN!”</p>
  <p>La policanoj avancis en vicoj, portante plastajn ŝildojn, kun Darth-Vader-kaskoj, kiuj kovris iliajn vizaĝojn. Ĉiu havis nigran klabon kaj infraruĝan vidilon. Ili aspektis kiel soldatoj en filmo pri estonteca milito. Samtempe ĉiu faris unu paŝon antaŭen, kaj ĉiu frapis sian ŝildon per la klabo: kraka sono kiel dissplitiĝo de la tero. Ankoraŭ unu paŝon, ankoraŭ unu krakon. Ili estis nun ĉe ĉiuj flankoj de la parko kaj ĉirkaŭfermis ĝin.</p>
  <p>“DISIRU TUJ” ree diris la voĉo de Dio. Estis nun helikopteroj super la parko. Sed neniuj verŝlumiloj. Pro la infraruĝaj vidiloj, kompreneble. Ili havas infraruĝajn vidilojn ankaŭ en la ĉielo. Mi tiris Ange reen al la pordo de la preĝejo, for de la policanoj kaj la helikopteroj.</p>
  <p>“REPRENU ĜIN!” muĝis la laŭtparola sistemo. Jen la defiokrio de Trudy Doo, kaj mi aŭdis <span class="subst" data-x="ŝi">ri</span>an gitaron draŝi kelkajn akordojn, kaj poste <span class="subst" data-x="ŝi">ri</span>an drumiston, kaj poste tiun grandan profundan bason.</p>
  <p>“REPRENU ĜIN!” la homamaso respondis, kaj ili ekbolis el la parko direkte al la vicoj de policanoj.</p>
  <p>Mi neniam estis en milito, sed nun mi kredas scii, kiel estas. Kiel devas esti, kiam timoplenaj <span class="subst" data-x="bub">bub</span>oj sturmas trans kampon al oponanta armeo, sciante, kio venas, kurante malgraŭ tio, kriante, hurlante.</p>
  <p>“DISIRU TUJ” diris la voĉo de Dio. Ĝi sonis de kamionoj parkumitaj ĉe ĉiuj flankoj de la parko, kamionoj, kiuj surlokiĝis dum la pasintaj kelkaj sekundoj.</p>
  <p>Jen kiam falis la nebuleto. Ĝi falis el la helikopteroj, kaj ni trafis la randon de ĝi. Ĝi sentigis al mi, ke la supro de mia kapo malfiksiĝos. Ke miaj sinusoj estas truataj per glacipikilo. Ĝi igis miajn okulojn ŝveli kaj larmi, kaj mian gorĝon fermiĝi.</p>
  <p>Piproŝpruco. Ne 200 mil skoviloj. Miliono kaj duono. Ili gasumis la homamason.</p>
  <p>Mi ne vidis, kio okazis poste, sed mi aŭdis ĝin, super la bruoj de sufokiĝo de mi kaj Ange, dum ni tenis unu la alian. Unue la sufokiĝajn, vomajn sonojn. La gitaro kaj drumo kaj baso haltis frakasiĝe. Poste tusadon.</p>
  <p>Poste ŝirkriojn.</p>
  <p>La kriado longe daŭris. Kiam mi denove povis vidi, la policanoj havis la vidilojn sur la fruntoj, kaj la helikopteroj verŝis sur Dolores-Parkon tiom da lumo, ke ĝi ŝajnis taglumo. Ĉiuj rigardis la parkon, kio estis bona novaĵo, ĉar ĉe tia eklumiĝo ni estis tute videblaj.</p>
  <p>“Kion ni faru?” diris Ange. <span class="subst" data-x="Ŝi">Ri</span>a voĉo estis streĉita, timoplena. Dum momento mi ne fidis mian parolkapablon. Mi glutis plurfoje.</p>
  <p>“Ni formarŝu”, mi diris. “Nenion alian ni povas fari. Ni formarŝu. Kvazaŭ ni nur preterpasis. Ĝis Dolores-Parko kaj maldekstren kaj supren ĝis Strato 16. Kvazaŭ ni nur preterpasas. Kvazaŭ ĉi tio tute ne koncernas nin.”</p>
  <p>“Tio neniam funkcios”, <span class="subst" data-x="ŝi">ri</span> diris.</p>
  <p>“Alian ideon mi ne havas.”</p>
  <p>“Vi ne pensas, ke ni provu forkuri, ĉu?”</p>
  <p>“Ne”, mi diris. “Se ni forkuros, ili ĉasos nin. Eble, se ni marŝos, ili pensos, ke ni faris nenion, kaj preterlasos nin. Ili devas fari multajn arestojn. Ili estos okupitaj dum longa tempo.”</p>
  <p>La parko estis plena de ruliĝantaj korpoj, infanoj kaj plenkreskuloj, kiuj frotis la vizaĝojn kaj anhelis. La policanoj fortrenis ilin per la akseloj, ligis iliajn manradikojn per plastaj mankatenoj kaj ĵetis ilin en la kamionojn, kvazaŭ ili estus ŝtofpupoj.</p>
  <p>“Ĉu bone?” mi diris.</p>
  <p>“Bone”, <span class="subst" data-x="ŝi">ri</span> diris.</p>
  <p>Kaj ĝuste tion ni faris. Ni marŝis, tenante la manojn, rapide kaj devoscie, kiel du homoj, kiuj volas eviti la problemojn kaŭzitajn de iu alia. Per tia paŝmaniero, kian oni uzas, kiam oni volas ŝajnigi, ke oni ne vidas almozpetanton, aŭ ne volas implikiĝi en stratbatalo.</p>
  <p>Tio funkciis.</p>
  <p>Ni atingis la stratangulon kaj preteriris ĝin kaj plu iris. Tra du blokoj neniu el ni kuraĝis paroli. Poste mi ellasis la spiron, kiun mi retenis, ne konsciante tion.</p>
  <p>Ni atingis Straton 16 kaj ŝanĝis direkton al Misio-Strato. Normale tiu kvartalo iom timigas nokte je la dua post sabata vespero. En tiu nokto ĝi estis ripoziga: la samaj malnovaj droguloj kaj amoristoj kaj drogvendistoj kaj ebriuloj. Neniuj policanoj kun klaboj, neniom da gaso.</p>
  <p>“Nu”, mi diris, dum ni enspiris la noktan aeron. “Ĉu kafon?”</p>
  <p>“Hejmen”, <span class="subst" data-x="ŝi">ri</span> diris. “Mi pensas, ke hejmen nun. Kafon poste.”</p>
  <p>“Jes”, mi konsentis. <span class="subst" data-x="Ŝi">Ri</span> vivis supre en Valo de Hayes. Mi ekvidis preterkrozantan taksion kaj alvokis ĝin. Jen eta miraklo: en San-Francisko preskaŭ ne estas taksioj, kiam oni bezonas ilin.</p>
  <p>“Ĉu vi havas la veturprezon por veni hejmen?”</p>
  <p>“Jes”, <span class="subst" data-x="ŝi">ri</span> diris. La taksiŝoforo rigardis nin tra sia fenestro. Mi malfermis la malantaŭan pordon, por ke <span class="subst" data-x="li">ri</span> ne forveturu.</p>
  <p>“Bonan nokton”, mi diris.</p>
  <p><span class="subst" data-x="Ŝi">Ri</span> metis la manojn malantaŭ mian kapon kaj tiris mian vizaĝon al sia. <span class="subst" data-x="Ŝi">Ri</span> kisis min forte sur la buŝo. En tio estis nenio seksa, sed iel ĝi estis des pli intima pro tio.</p>
  <p>“Bonan nokton”, <span class="subst" data-x="ŝi">ri</span> flustris en mian orelon, kaj enaŭtiĝis.</p>
  <p>Kun kapo vertiĝa, okuloj larmantaj, kaj brulanta honto pro tio, ke mi lasis ĉiujn tiujn Xnet-anojn al la delikata zorgado de la DHS kaj SFPD, mi ekiris hejmen.</p>
  <p class="steletoj">* * *</p>
  <p>Lundon matene, Fred Benson staris malantaŭ la skribotablo de <span class="subst" data-x="sior(in)">sior</span>o Gálvez.</p>
  <p>“<span class="subst" data-x="Sior(in)">Sior</span>o Gálvez ne plu instruos ĉi tiun klason”, <span class="subst" data-x="li">ri</span> diris, post kiam ni eksidis. <span class="subst" data-x="Li">Ri</span> havis memkontentan voĉtonon, kiun mi tuj rekonis. Pro intuicio mi rigardis al Charles. <span class="subst" data-x="Li">Ri</span> ridetis, kvazaŭ estus <span class="subst" data-x="li">ri</span>a naskiĝtago kaj <span class="subst" data-x="li">ri</span> ĵus ricevus la plej bonan donacon en la mondo.</p>
  <p>Mi levis la manon.</p>
  <p>“Kial ne?”</p>
  <p>“Laŭ politiko de la Direktoraro ni ne diskutas aferojn de dungitoj kun iu krom la dungito mem kaj la disciplina komitato”, <span class="subst" data-x="li">ri</span> diris, sen ia peno kaŝi sian ĝuon, dum <span class="subst" data-x="li">ri</span> diris ĝin.</p>
  <p>“Hodiaŭ ni komencos novan unuon, pri nacia sekureco. Viaj LernoTekoj havas la novajn tekstojn. Bonvolu malfermi ilin kaj turnu vin al la unua ekrano.”</p>
  <p>La malferma ekrano estis dekorita per DHS-blazono kaj la titolo: KION ĈIU USONANO SCIU PRI HEJMLANDA SEKURECO.</p>
  <p>Mi volis ĵeti mian LernoTekon sur la plankon.</p>
  <p class="steletoj">* * *</p>
  <p>Mi jam aranĝis renkontiĝi kun Ange post la lernejo en kafejo en <span class="subst" data-x="ŝi">ri</span>a kvartalo. Mi saltis en trajnon de BART kaj trovis min en sidloko malantaŭ du uloj en kompletoj. Ili rigardis la <em>San-Franciskan Kronikon</em>, kiu havis tutpaĝan nekropsion pri la “junulara tumulto” en Dolores-Parko. Ili klukis malaprobe pri ĝi. Kaj jen unu diris al la alia: “Ili estas kvazaŭ cerbolavitaj. Je Kristo, ĉu ni iam estis tiel stultaj?”</p>
  <p>Mi ekstaris kaj iris al alia sidloko.</p>
</section>

  </body>
</html>
