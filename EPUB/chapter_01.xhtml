<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 1</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_01">
  <h2>Ĉapitro 1</h2>
  <p>Mi estas lernanto en la lasta jaro de la lernejo César Chávez en la sunplena Misia Distrikto de San-Francisko, kaj pro tio mi estas unu el la plej observataj homoj en la mondo. Mia nomo estas Marcus Yallow, sed kiam komenciĝis ĉi tiu rakonto, mi nomiĝis w1n5t0n. Prononcata kiel “Winston”.</p>
  <p><em>Ne</em> prononcata kiel “Vavo-unu-no-kvin-to-nul-no” – escepte se oni estas senkomprena disciplina oficisto, kiu tiel postrestas la progreson, ke <span class="subst" data-x="li">ri</span> ankoraŭ nomas Interreton “la informa superŝoseo”.</p>
  <p>Mi konas ĝuste tian senkomprenan homon, kaj <span class="subst" data-x="ri">ri</span>a nomo estas Fred Benson, unu el la tri viclernejestroj de César Chávez. Kiel homo <span class="subst" data-x="li">ri</span> rangas kiel suĉanta brustovundo. Tamen, se oni devas havi provoson, prefere estu senkomprenulo ol lertegulo.</p>
  <p>“Marcus Yallow”, <span class="subst" data-x="li">ri</span> diris per la laŭtparoliloj unu vendredan matenon. La laŭtparolila sistemo jam ne estas tre bona, sed kiam oni kombinas ĝin kun la kutima vortglutado de Benson, oni ricevas ion, kio pli sonas kiel ies luktoj digesti malbonan buriton ol lerneja anonco. Sed homoj povas bone rekoni la proprajn nomojn en sonkonfuzo – ĝi estas kapablo, kiu kontribuas al transvivado.</p>
  <p>Mi kaptis mian sakon kaj fermis mian tekokomputilon je tri kvaronoj – mi ne volis fuŝi miajn elŝutojn – kaj pretiĝis por tio, kio nepre sekvos.</p>
  <p>“Prezentu vin en la administra oficejo, tuj.”</p>
  <p>Mia instruistino pri Sociaj Studoj, <span class="subst" data-x="sior(in)">sior</span>o Gálvez, rulis al mi la okulojn, kaj mi rulis la okulojn reen al <span class="subst" data-x="ŝi">ri</span>. La Ĉefo ĉiam batadis sur min, nur ĉar mi trairas lernejajn fajromurojn kiel malsekan papertukon, trompas la paŝadrekonilojn, kaj fritas la denuncoblatojn, per kiuj ili spionas nin. Gálvez estas bonulo, tamen, kaj neniam kondamnas min pro tio (speciale kiam mi helpas <span class="subst" data-x="ŝi">ri</span>n uzi sian TTT-poŝtilon por paroli kun sia <span class="subst" data-x="frat'iĉ">fratiĉ</span>o, kiu deĵoras en Irako).</p>
  <p>Mia kamarado Darryl frapetis mian pugon, dum mi preterpaŝis. Mi konas <span class="subst" data-x="li">ri</span>n, de kiam ni ankoraŭ portis vindaĵojn kaj eskapadis el la infanejo, kaj dum la tuta intertempo mi en- kaj el-kaĉigadis <span class="subst" data-x="li">ri</span>n. Levante la brakojn super la kapo kiel venkinta boksisto, mi eliris el Sociaj Studoj kaj ekfaris la arestitomarŝon ĝis la oficejo.</p>
  <p>Mi estis duonvoje, kiam mia telefono eksonis. Jen alia kontraŭregulaĵo – telefonoj estas <em>muy prohibido</em> (tre malpermesite) en César Chávez – sed kial tio estu por mi baro? Mi flankensaltis en la necesejon kaj fermis min en la meza ĉelo (la plej fora estas ĉiam la plej fia ĉelo, ĉar tiom da homoj alcelas ĝin, esperante eskapi la odoraĉon kaj la naŭzon – la sagaca mono kaj bona higieno celas la mezan). Mi kontrolis la telefonon: mia hejma komputilo ĵus sendis al ĝi retmesaĝon por informi, ke aperis io nova ĉe Haraĵuku-Frenezumo, kiu fakte estas la plej bona ludo iam inventita.</p>
  <p>Mi ridetis. Pasigi vendredon en lernejo estas ĉiuokaze la aĉ’, do mi ĝojis pro la preteksto por eskapi.</p>
  <p>Mi pasumis la ceteron de la vojo ĝis la oficejo de Benson kaj afable svingis al <span class="subst" data-x="li">ri</span> la manon, enpaŝante.</p>
  <p>“Ho, jen Vavo-unu-no-kvin-to-nul-no”, <span class="subst" data-x="li">ri</span> diris. Fredrick Benson – numero de Socia Sekureco: 545-03-2343, naskiĝdato: 15-a de aŭgusto 1962, naskiĝa nomo de la <span class="subst" data-x="patr'in">patrin</span>o: Di Bona, hejmurbo: Petaluma – estas multe pli alta ol mi. Mi subkreskis apenaŭ 170 centimetrojn, dum <span class="subst" data-x="li">ri</span> altas pli ol 200, kaj <span class="subst" data-x="li">ri</span>aj studentaj korbopilkadaj tagoj sufiĉe forpasis, por ke <span class="subst" data-x="li">ri</span>aj brustomuskoloj estu ŝanĝiĝintaj en pendemajn iĉo-mamojn, ĝene evidentajn tra <span class="subst" data-x="li">ri</span>aj senpagaj retfirmaaj tenisĉemizoj. <span class="subst" data-x="Li">Ri</span> ĉiam aspektas, kvazaŭ <span class="subst" data-x="li">ri</span> tuj korboĵetos onian kapon, kaj <span class="subst" data-x="li">ri</span> ege ŝatas laŭtigi la voĉon por drama efekto. Ambaŭ trukoj ekperdas la efikecon post ripeta aplikado.</p>
  <p>“Mi pardonpetas, sed ne”, mi diris. “Mi neniam aŭdis pri tiu via R2D2-persono.”</p>
  <p>“W1n5t0n”, <span class="subst" data-x="li">ri</span> diris, literumante denove. <span class="subst" data-x="Li">Ri</span> duonfermis al mi la okulojn kaj atendis, ke mi velku. Ĝi estis ja mia konilo, kompreneble, kaj estis jam de jaroj. Ĝi estis la nomo, kiun mi uzis, kiam mi afiŝis en bultenejoj, kie mi kontribuis en la kampo de aplikata sekurecesplorado. Vi scias ja: kiel ŝteliri el la lernejo kaj malŝalti la gardiston-spurilon en sia telefono. Sed <span class="subst" data-x="li">ri</span> ne sciis, ke tio estas mia konilo. Tion sciis nur eta nombro da homoj, kaj tiujn mi fidis ĝis la fino de la mondo.</p>
  <p>“Ne, tio ne vekas iun memoron”, mi diris. Mi faris kelkajn grandiozajn aferojn ĉirkaŭ la lernejo, uzante tiun konilon – mi tre fieris pri mia laboro pri mortigiloj de denuncetikedoj – kaj se <span class="subst" data-x="li">ri</span> povus fari ligon inter la du identecoj, mi sidus en kaĉo. Neniu en la lernejo iam nomis min w1n5t0n aŭ eĉ Winston. Eĉ ne miaj kamaradoj. Mi estis Marcus aŭ nenio.</p>
  <p>Benson subsidiĝis malantaŭ sia skribotablo kaj nervoze frapadis per sia diplomiĝa ringo sur la tablomato. <span class="subst" data-x="Li">Ri</span> faris tion ĉiam, kiam aferoj iris malbone por <span class="subst" data-x="li">ri</span>. Pokeristoj nomas tiajn aferojn “sciigilo”: io, kio sciigas, kio okazas en la kapo de alia ludanto. Mi konis la sciigilojn de Benson parkere, antaŭen kaj malantaŭen.</p>
  <p>“Marcus, mi esperas, ke vi komprenas, kiel serioza estas la afero.”</p>
  <p>“Mi komprenos, tuj kiam vi klarigos, pri kiu afero temas, <span class="subst" data-x="sior(iĉ)">sior</span>o.” Mi ĉiam diras al aŭtoritatuloj “<span class="subst" data-x="sior">sior</span>o”, kiam mi friponas al ili. Jen mia propra sciigilo.</p>
  <p><span class="subst" data-x="Li">Ri</span> balancis al mi la kapon kaj rigardis suben; jen alia sciigilo: post sekundo, <span class="subst" data-x="li">ri</span> ekkrios al mi. “Aŭskultu, <span class="subst" data-x="bub">bub</span>eto! Jam tempas, ke vi alfrontu la fakton, ke ni scias pri tio, kion vi faradas, kaj ke ni ne indulgos pri ĝi. Vi bonŝancos, se vi ne estos elĵetita antaŭ la fino de ĉi tiu interparolo. Ĉu vi volas abiturientiĝi?”</p>
  <p>“<span class="subst" data-x="Sior(iĉ)">Sior</span>o Benson, vi ankoraŭ ne klarigis, kio estas la problemo …”</p>
  <p><span class="subst" data-x="Li">Ri</span> batis la manon sur la tablon, relevis ĝin, kaj direktis fingron al mi. “La <em>problemo</em>, <span class="subst" data-x="sior(iĉ)">sior</span>o Yallow, estas, ke vi partoprenis en krima konspiro subfosi la sekurecsistemojn de la lernejo, kaj vi provizis viajn kunlernantojn per sekureco-kontraŭrimedoj. Vi scias, ke ni elpelis Graciella Uriarte en la pasinta semajno, ĉar <span class="subst" data-x="ŝi">ri</span> uzis unu el viaj aparatoj.” Uriarte fifamiĝis. <span class="subst" data-x="Ŝi">Ri</span> aĉetis radioĵamilon de drogilvendejo apud la BART-trajnstacio de Strato 16, kaj ĝi alarmis la kontraŭrimedojn en la enirejo de la lernejo. Ne mia faro, sed mi kunsentis kun <span class="subst" data-x="ŝi">ri</span>.</p>
  <p>“Kaj vi kredas, ke mi estas implikita en tio?”</p>
  <p>“Ni havas fidindajn informojn, kiuj indikas, ke vi estas w1n5t0n” – denove <span class="subst" data-x="li">ri</span> literumis ĝin, kaj mi komencis demandi min, ĉu <span class="subst" data-x="li">ri</span> ne rimarkis, ke la 1 estis I kaj la 5 estis S. “Ni scias, ke ĉi tiu w1n5t0n-persono respondecas pri la ŝtelo de la normigitaj testoj en la pasinta jaro.” Tio fakte ne estis mi, sed ĝi estis bela virtuozaĵo, kaj estis iel flate aŭdi ĝin atribuata al mi. “Kaj tial estas punebla per pluraj jaroj en malliberejo, se vi ne helpos min.”</p>
  <p>“Vi havas ‘fidindajn informojn’? Mi ŝatus vidi ilin.”</p>
  <p><span class="subst" data-x="Li">Ri</span> rigardis al mi minace. “Via sinteno ne helpos vin.”</p>
  <p>“Se ekzistas atestaĵoj, <span class="subst" data-x="sior(iĉ)">sior</span>o, mi pensas, ke vi alvoku la policon kaj transdonu ilin. Ĝi sonas kiel tre serioza afero. Mi ne volus bari la vojon al laŭregula esplorado fare de la ĝuste rajtigitaj aŭtoritatoj.”</p>
  <p>“Vi volas, ke mi alvoku la policon.”</p>
  <p>“Kaj miajn <span class="subst" data-x="patr">gepatr</span>ojn, mi pensas. Tio estus plej konvena.”</p>
  <p>Ni rigardis unu la alian super la skribotablo. Evidente <span class="subst" data-x="li">ri</span> atendis, ke mi enĵetos la kartojn, tuj kiam <span class="subst" data-x="li">ri</span> faligos sur min la bombon. Mi ne enĵetas la kartojn. Mi havas trukon por venki en fiksrigardado kontraŭ homoj kiel Benson. Mi rigardas al punkto iom maldekstre de la kapo de la homo, kaj mi pensas pri la tekstoj de malnovaj irlandaj kantoj, la speco kun tricent strofoj. Tio aspektigas min perfekte trankvila kaj senzorga.</p>
  <p><em>Kaj flugil’ sur la bird’, kaj la bird’ sur la ov’, kaj la ov’ en la nest’, kaj la nest’ sur foli’, kaj foli’ sur branĉet’, kaj branĉet’ sur la branĉ’, kaj la branĉ’ sur branĉeg’, kaj branĉeg’ en la arb’, kaj la arb’ en la marĉ’ – la marĉo en la valo-ho! He ho, la bela marĉo, sube en la valo-ho …</em></p>
  <p>“Vi povas reiri al via klaso nun”, <span class="subst" data-x="li">ri</span> diris. “Mi alvokos vin, kiam la polico estos preta paroli kun vi.”</p>
  <p>“Ĉu vi vokos la policon nun?”</p>
  <p>“La procedo por alvoki la policon estas komplika. Mi esperis, ke ni povos solvi ĉi tion juste kaj rapide. Tamen, ĉar vi insistas …”</p>
  <p>“Mi povas atendi, dum vi alvokas, jen ĉio”, mi diris. “Al mi ne gravas.”</p>
  <p><span class="subst" data-x="Li">Ri</span> frapetis denove per la ringo, kaj mi tenis min preta por la eksplodo.</p>
  <p>“<em>Iru!</em>” <span class="subst" data-x="li">ri</span> kriegis. “Foriru damne el mia oficejo, vi fiaĉa …”</p>
  <p>Mi foriris, tenante mian mienon neŭtrala. <span class="subst" data-x="Li">Ri</span> ne vokos la policon. Se <span class="subst" data-x="li">ri</span> havus sufiĉajn atestaĵojn por iri al la polico, <span class="subst" data-x="li">ri</span> vokus ilin unue. <span class="subst" data-x="Li">Ri</span> malamegis min. Mi divenis, ke <span class="subst" data-x="li">ri</span> aŭdis iun nekontrolitan klaĉon kaj esperis blufe timigi min, ke mi konfirmu ĝin.</p>
  <p>Mi marŝis vigle laŭ la koridoro, tenante mian paŝadon egala kaj regula por la paŝadrekoniloj. Tiujn oni instalis antaŭ nur unu jaro, kaj mi amis ilin pro ilia pura idioteco. Antaŭe, ni havis vizaĝrekonilojn, kiuj superrigardis preskaŭ ĉiun publikan spacon en la lernejo, sed tribunalo dekretis, ke tio estas kontraŭkonstitucia. Do Benson kaj multaj aliaj paranojaj lernejadministrantoj elspezis niajn librodolarojn por tiuj idiotaj kameraoj, kiuj devus rekoni la paŝmanierojn de diversaj homoj. Jes, kredu.</p>
  <p>Mi reatingis la klasĉambron kaj residiĝis, dum <span class="subst" data-x="sior(in)">sior</span>o Gálvez varme resalutis min. Mi malpakis la komputilon, donitan al mi de la lernejo, kaj reŝaltis min en klasĉambran agordon. La LernoTekoj estis la plej denuncema teknologio el ĉio, registrante ĉiun klavopremon, gvatante la tutan rettrafikon pri suspektindaj ŝlosilvortoj, nombrante ĉiun musklakon, kontrolante ĉiun paseman penson, kiun oni elsendas per la reto. Ni ricevis ilin en la antaŭa jaro, kaj daŭris nur kelkajn monatojn, ĝis la brilo forfrotiĝis. Kiam la homoj ekkomprenis, ke tiuj “senpagaj” tekokomputiloj laboras por la ĉefo – kaj cetere montris senfinan paradon da ofendaj reklamoj – ili subite sentiĝis tre peze kaj maloportune.</p>
  <p>Enrompi la LernoTekon estis facile. La enrompilo troviĝis en la reto ene de unu monato post la apero de la maŝinoj, kaj ĝi funkciis tute senpene: simple elŝuti DVD-bildon, surdiskigi ĝin, ŝovi ĝin en la LernoTekon, kaj restartigi ĝin, tenante aron da diversaj klavoj samtempe. La DVD faras ĉion alian, instalante en la komputilo tutan aron da kaŝitaj programoj, kiuj restos kaŝitaj, eĉ kiam la Eduka Direktoraro plenumas sian ĉiutagan deforan kontrolon pri la stato de la komputiloj. De tempo al tempo mi devis ricevi aktualigon de la programaro por ĉirkaŭiri la plej novajn kontrolojn de la Direktoraro, sed tio estis malgranda prezo por ricevi iom da regado super la komputilo.</p>
  <p>Mi startigis IMParanoid, la sekretan tujmesaĝilon, kiun mi uzis, kiam mi volis senprotokole diskuti meze de leciono. Darryl jam estis konektita.</p>
  <p><code>&gt; La ludo ekiras! Io granda okazas ĉe Haraĵuku-Frenezumo, ulo. Ĉu vi kunvenas?</code></p>
  <p><code>&gt; Abso. Lute. Ne. Se mi kaptiĝos forkurinte trian fojon, mi estos elpelita. Vi scias tion, homo. Ni iru post la lernejo.</code></p>
  <p><code>&gt; Vi havos tagmanĝon kaj poste studohalon, ĉu ne? Jen du horoj. Sufiĉe da tempo por postkuri ĉi tiun indikon kaj reveni, antaŭ ol iu rimarkos nian foreston. Mi elvokos la tutan teamon.</code></p>
  <p>Haraĵuku-Frenezumo estas la plej bona ludo iam kreita. Mi scias, ke mi jam diris tion, sed ĝi estas ripetinda. Ĝi estas LAR, Ludo de Alternativa Realo, kaj la rakonto estas, ke bando da laŭmodaj japanaj dekkelkjaruloj malkovris miraklan sanigan gemon ĉe la templo en Haraĵuku, kiu estas la loko, en kiu laŭmodaj japanaj dekkelkjaruloj inventis ĉiun gravan subkulturon de la pasintaj dek jaroj. Ili estas ĉasataj de malbonaj monaĥoj, Jakuza (la japana mafio), eksterteranoj, impostinspektistoj, <span class="subst" data-x="patr">gepatr</span>oj, kaj perfida artefarita intelekto. Oni ellasas al la ludantoj koditajn mesaĝojn, kiujn ni devas malkodi kaj uzi por spuri indikojn, kiuj kondukas al pliaj koditaj mesaĝoj kaj pliaj indikoj.</p>
  <p>Imagu la plej bonan posttagmezon, kiun vi iam ajn pasigis, esplorante la stratojn de urbo, rigardante la strangulojn, la amuzajn afiŝetojn, la stratfrenezulojn, kaj ekscentrajn vendejojn. Aldonu nun objektoĉason, kiu postulas, ke vi esploru frenezajn malnovajn filmojn kaj kantojn kaj junulan kulturon de ĉirkaŭ la mondo kaj tra la tempo kaj spaco. Kaj ĝi estas konkurso, en kiu la venkanta kvarpersona teamo ricevos ĉefpremion de dek tagoj en Tokio, ripozante sur la ponto de Haraĵuku, gikumante en Akihabara, portante hejmen tiom da Astro-Boy-varoj, kiom oni volas. Escepte ke <span class="subst" data-x="li">ri</span> nomiĝas “Ferbraka Atomo” en Japanio.</p>
  <p>Jen Haraĵuku-Frenezumo, kaj solvinte unu aŭ du enigmojn, vi neniam devojiĝos.</p>
  <p><code>&gt; Ne, homo, simple ne. NE. Eĉ ne petu.</code></p>
  <p><code>&gt; Mi bezonas vin, D. Vi estas mia plej bona teamano. Mi ĵuras, ke mi el- kaj en-kondukos nin, tiel ke neniu scios. Vi scias, ke mi povas, ĉu ne?</code></p>
  <p><code>&gt; Mi scias, ke vi povas</code></p>
  <p><code>&gt; Do vi kunvenas?</code></p>
  <p><code>&gt; Ne, damne</code></p>
  <p><code>&gt; Venu, Darryl. Vi ne iros al la mortolito, bedaŭrante, ke vi ne pasigis pli da memstudaj horoj en la lernejo</code></p>
  <p><code>&gt; Mi ankaŭ ne iros al la mortolito, bedaŭrante, ke mi ne pasigis pli da tempo per LAR-oj</code></p>
  <p><code>&gt; Jes, sed ĉu vi ne pensas, ke vi eble iros al la mortolito, bedaŭrante, ke vi ne pasigis pli da tempo kun Vanessa Pak?</code></p>
  <p>Van estis teamano. <span class="subst" data-x="Ŝi">Ri</span> apartenis al privata <span class="subst" data-x="knab'in">knabin</span>a lernejo en la Orienta Golfo, sed mi sciis, ke <span class="subst" data-x="ŝi">ri</span> forkuros por plenumi la mision kun mi. Darryl estas enamiĝinta al <span class="subst" data-x="ŝi">ri</span> jam de jaroj – eĉ antaŭ ol pubereco provizis <span class="subst" data-x="ŝi">ri</span>n per multaj mirindaj naturdonoj. Darryl enamiĝis al <span class="subst" data-x="ŝi">ri</span>a menso. Vere kompatinde.</p>
  <p><code>&gt; Vi fi</code></p>
  <p><code>&gt; Vi venas?</code></p>
  <p><span class="subst" data-x="Li">Ri</span> rigardis min kaj kapneis. Kaj poste <span class="subst" data-x="li">ri</span> kapjesis. Mi okulsignis al <span class="subst" data-x="li">ri</span> kaj eklaboris, kontaktante la ceterajn teamanojn.</p>
  <p class="steletoj">* * *</p>
  <p>Mi ne ĉiam fervoris pri LAR-oj. Mi havas malluman sekreton: iam mi estis VARL-isto. VARL-ado estas Viv-Aktora Rol-Ludado, kaj ĝi estas proksimume tia, kiel ĝi sonas: ĉirkaŭkurado en kostumoj, amuzaj parolmanieroj, ŝajnigi esti superspiono aŭ vampiro aŭ mezepoka kavaliro. Ĝi similas al Flago-Kaptado en monstrokostumo, kun iom da Dramo-Klubo aldonita, kaj la plej bonaj ludoj estis tiuj, kiujn ni faris en skoltotendaroj ekster la urbo en Sonoma aŭ sur la Duoninsulo. Tiuj tritagaj epopeoj povis iom ĥaosiĝi, kun tuttagaj marŝoj, heroaj bataloj per glavoj el ŝaŭmplasto kaj bambuo, sorĉado per ĵeto de fabosako, samtempe kriante “Fajrobulo!”, kaj tiel plu. Bona amuziĝo, kvankam iomete freneza. Certe ne tiel gika kiel paroladi pri la planoj de sia elfo, sidante ĉirkaŭ tablo ŝarĝita per trinkaĵskatoloj kaj farbitaj statuetoj, kaj korpe pli aktiva ol mus-komatiĝi antaŭ multludista enreta ludo, sola en la hejmo.</p>
  <p>Kio enkaĉigis min, estis la etaj ludoj en la hoteloj. Ĉiufoje, kiam sciencfikcia kongreso venis al la urbo, iu VARL-isto persvadis la organizantojn permesi al ni gvidi du seshorajn ludetojn dum la kongreso, profitante ilian luon de la spaco. Aro da entuziasmaj <span class="subst" data-x="bub">bub</span>oj ĉirkaŭkurantaj en kostumoj donis koloron al la evento, kaj ni kaptis la okazon por amuziĝi inter homoj socie eĉ pli deviaj ol ni.</p>
  <p>La problemo pri hoteloj estas, ke ili enhavas ankaŭ multajn neludistojn, kaj ne nur sciencfikciulojn. Normalajn homojn. El ŝtatoj kun multaj vokaloj. Kiuj ferias.</p>
  <p>Kaj kelkfoje tiuj homoj miskomprenas la naturon de ludo.</p>
  <p>Ni forlasu la temon, ĉu bone?</p>
  <p class="steletoj">* * *</p>
  <p>La leciono finiĝos post dek minutoj, kaj tio ne lasis al mi multe da tempo por pretiĝi. En unua loko de la tagordo estis tiuj ĝenaj paŝadrekoniloj. Kiel mi diris, ili komenciĝis kiel vizaĝrekoniloj, sed tiujn oni dekretis kontraŭkonstituciaj. Laŭ mia scio, neniu tribunalo determinis, ĉu la paŝadrekoniloj estas pli laŭleĝaj, sed ĝis tio estos decidita, ni devos vivi kun ili.</p>
  <p>“Paŝado” estas simple la maniero, en kiu oni iras. Homoj povas bone rekoni paŝadon: kiam vi la sekvan fojon tendumos, rigardu la moviĝadon de la poŝlampo, kiam amiko alvenas defore. Probable vi sukcesos identigi <span class="subst" data-x="li">ri</span>n nur per la moviĝado de la lumo, la karakteriza maniero, en kiu ĝi saltetas supren kaj suben, kiu diras al nia simiocerbo, ke jen homo, kiu proksimiĝas.</p>
  <p>Paŝadrekona programo registras vian moviĝadon, provas eltondi vin el la bildoj kiel silueton, kaj poste serĉas la silueton en datenaro por eltrovi, ĉu ĝi scias, kiu vi estas. Ĝi estas biometria identigilo, kiel fingrospuro aŭ retinobildo, sed ĝi havas multe pli da “kolizioj” ol tiuj aliaj. Biometria “kolizio” okazas, kiam la mezuroj kongruas al pli ol unu homo. Nur vi havas vian fingrospuron, sed vi havas la saman paŝadon kiel multaj aliaj homoj.</p>
  <p>Ne precize saman, kompreneble. Via persona, per milimetroj mezurata paŝado estas via, kaj nur via. La problemo estas, ke via per milimetroj mezurata paŝado varias laŭ tio, kiom laca vi estas, el kio la planko estas farita, ĉu vi vundetis la maleolon korbopilkante, kaj ĉu vi ŝanĝis la ŝuojn lastatempe. Do la sistemo kvazaŭ malprecizigas vian profilon, serĉante homojn, kiuj marŝas iom simile kiel vi.</p>
  <p>Multaj homoj marŝas iom simile kiel vi. Plie, estas facile ne marŝi iom simile kiel vi: simple forigu unu ŝuon. Kompreneble, tiel vi ĉiam marŝos kiel vi-sen-unu-ŝuo, do la kameraoj fine komprenos, ke tio ankoraŭ estas vi. Jen kial mi preferas injekti iom da hazardo en miajn atakojn kontraŭ paŝadrekonado: mi metas manplenon da ŝtonetoj en ĉiun ŝuon. Malmultekoste kaj efike, kaj neniuj du paŝoj estas egalaj. Krome oni ricevas survoje bonegan refleksologian piedmasaĝon. (Mi ŝercas. Refleksologio estas science proksimume tiel utila kiel paŝadrekonado.)</p>
  <p>Antaŭe la kameraoj alarmis ĉiufoje, kiam nerekonata homo paŝis sur la terpecon.</p>
  <p>Tio <em>ne</em> funkciis.</p>
  <p>La alarmo eksonis ĉiujn dek minutojn. Kiam poŝtisto venis. Kiam <span class="subst" data-x="patr">gepatr</span>o vizitis. Kiam la terenistoj eklaboris por ripari la korbopilkan ludejon. Kiam lernejano aperis kun novaj ŝuoj.</p>
  <p>Do nun ĝi nur provas kontroli, kiu estas kie, kaj kiam. Se iu eliras per la lerneja pordego dum la lecionotempo, <span class="subst" data-x="ri">ri</span>a paŝado estas kontrolata por vidi, ĉu ĝi iel-tiel kongruas kun la paŝado de iu lernejano, kaj se jes, ul-ul-ul-ul-ul, ĝi sonigas la alarmon!</p>
  <p>César Chávez estas ĉirkaŭata de gruzaj piedvojoj. Mi ŝatas gardi du manplenojn da ŝtonetoj en mia librujo por okazo de bezono. Mi silente transdonis al Darryl dek aŭ dek kvin akrajn fiuletojn, kaj ni ambaŭ ŝarĝis la ŝuojn.</p>
  <p>La leciono tuj finiĝos – kaj mi rememoris, ke mi ankoraŭ ne kontrolis la retpaĝojn de Haraĵuku-Frenezumo por ekscii, kie estas la sekva indiko! Mi estis iom tro hiperkoncentrita pri la eskapo, kaj mi ne zorgis eltrovi, <em>kien</em> ni eskapos.</p>
  <p>Mi turnis min al mia LernoTeko kaj tuŝis la klavaron. La TTT-legilo, kiun ni uzadis, venis kun la komputilo. Ĝi estis ĉirkaŭŝlosita spiona versio de Internet Explorer, la mikrosofta paneema fekaĵo, kiun neniu aĝanta malpli ol 40 uzas memvole.</p>
  <p>Mi havis kopion de Firefox en la USB-disko enkonstruita en mia brakhorloĝo, sed tio ne sufiĉis: la LernoTeko funkciis per Vindozo VistaPorLernejoj, antikva mastrumilo farita por doni al lernejadministrantoj la iluzion, ke ili regas la programaron, kiun la lernantoj povas ruli.</p>
  <p>Sed VistaPorLernejoj estas sia propra plej granda malamiko. Estas multaj programoj, kiujn uzantoj ne povu malŝalti – registriloj de klavopremoj, cenzuriloj – kaj tiuj programoj ruliĝas en speciala reĝimo, kiu igas ilin nevideblaj por la sistemo. Vi ne povas malfunkciigi ilin, ĉar vi eĉ ne povas vidi, ke ili funkcias.</p>
  <p>Ĉiu programo, kies nomo komenciĝas per $SYS$ estas nevidebla por la mastrumilo. Ĝi ne montriĝas en listoj de la diskenhavo, nek en la procezregilo. Do mia kopio de Firefox nomiĝis $SYS$Firefox – kaj kiam mi lanĉis ĝin, ĝi iĝis nevidebla por Vindozo, kaj tiel nevidebla por la retspioniloj.</p>
  <p>Mi havis nun sendependan TTT-legilon; mi bezonis sendependan retkonekton. La lerneja reto registris ĉiun paketon, kiu pasis tra la sistemo, kio estis malbona afero, se oni planis krozi al la retpaĝoj de Haraĵuku-Frenezumo por iom da eksterprograma amuziĝo.</p>
  <p>La solvo estas ruzaĵo nomata TOR (“The Onion Router”), “La Cepo-Enkursigilo”. Cepo-enkursigilo estas komputilo, kiu akceptas petojn pri retpaĝoj kaj plusendas ilin al aliaj cepo-enkursigiloj, kaj pluen al aliaj cepo-enkursigiloj, ĝis fine unu el ili decidas preni la paĝon kaj resendi ĝin tra ĉiuj tavoloj de la cepo, ĝis ĝi atingas la petinton. La trafiko al la cepo-enkursigiloj estas ĉifrita, do la lernejo ne povas vidi, kion oni petas, kaj la tavoloj de la cepo ne scias, por kiu ili laboras. Troviĝas milionoj da nodoj – la programo estis starigita de la usona oficejo por mararmea esplorado por helpi siajn homojn eviti cenzurilojn en landoj kiel Sirio kaj Ĉinio, kio signifas, ke ĝi estas perfekte kreita por funkcii en la medio de normala usona mezlernejo.</p>
  <p>TOR funkcias, ĉar la lernejo havas finian nigran liston de malpermesitaj adresoj, kiujn ni ne rajtas viziti, kaj la adresoj de la nodoj konstante ŝanĝiĝas – la lernejo neniel povus sekvi ĉiujn. Kune, Firefox kaj TOR igas min la nevidebla homo, nepenetrebla por la spionado de la Eduka Direktoraro, libera por konsulti la retpaĝojn de Haraĵuku-Frenezumo kaj ekscii, kio okazas.</p>
  <p>Kaj jen ĝi, nova indiko. Kiel ĉiuj indikoj ĉe Haraĵuku-Frenezumo, ĝi havis fizikan, retan, kaj mensan partojn. La reta parto estis enigmo, kiun oni devas solvi, kiu necesigas, ke oni esploru la respondojn al aro da obskuraj demandoj. Ĉi tiu aro inkluzivis plurajn demandojn pri la intrigoj de doĝinŝi – bildrakontoj faritaj de fanatikuloj pri mangao, japanaj bildrakontoj. Ili povas esti tiel grandaj kiel la oficialaj bildrakontoj, kiuj inspiras ilin, sed ili estas multe pli strangaj, kun miksitaj intrigoj kaj kelkfoje tre frenezaj kantoj kaj agadoj. Ankaŭ multaj amrakontoj, kompreneble. Ĉiuj ŝatas vidi siajn plej ŝatatajn bildkarakterojn interamiĝi.</p>
  <p>Mi devus solvi tiujn enigmojn poste, kiam mi venos hejmen. Estas plej facile solvi ilin kun la tuta teamo, elŝutante megabajtojn da doĝinŝi-dosieroj kaj traserĉante ilin pri respondoj al la enigmoj.</p>
  <p>Mi ĵus kopiis ĉiujn indikojn, kiam la sonoriloj eksonis, kaj ni komencis nian eskapon. Mi diskrete ŝutis la gruzon en la flankojn de miaj mallongaj botoj – ĝismaleolaj botoj de Blundstone, el Aŭstralio, bonegaj por kurado kaj grimpado, kaj la manko de laĉoj igas ilin oportunaj por rapida forprenado kaj remetado ĉe la senfinaj metaldetektiloj, kiuj troviĝas nun ĉie.</p>
  <p>Ni devis eviti ankaŭ fizikan observadon, kompreneble, sed tio iĝas pli facila ĉiufoje, kiam oni aldonas novan tavolon da spionado – la teknikaĵoj donas al nia amata instruistaro tute falsan senton de sekureco. Ni surfis la homamason laŭ la koridoroj, direktante nin al mia plej ŝatata flankelirejo. Ni estis duonvoje, kiam Darryl siblis: “Fek! Mi forgesis, ke mi havas bibliotekan libron en mia sako.”</p>
  <p>“Vi blagas min”, mi diris, kaj tiris <span class="subst" data-x="li">ri</span>n en la sekvan necesejon, kiun ni preterpasis. Bibliotekaj libroj estas malbona afero. Ĉiu el ili havas rofidon – radio-frekvencan identigan etikedon – gluitan al la bindaĵo, kiu ebligas al la bibliotekisto prunti la librojn, svingante ilin super legilo, kaj ebligas al biblioteka breto informi, ĉu iuj el la libroj sur ĝi estas mislokitaj.</p>
  <p>Sed ĝi ankaŭ ebligas al la lernejo spuri, kie oni estas la tutan tempon. Jen alia leĝluko: la tribunaloj ne permesus al la lernejoj spuri <em>nin</em> per rofidoj, sed ili povis spuri <em>bibliotekajn librojn</em>, kaj uzi la lernejajn registrojn por informiĝi, kiu plej verŝajne portas kiun bibliotekan libron.</p>
  <p>Mi havis Faraday-saketon en mia sako – tio estas saketo subŝtofita per maŝo el kupraj dratoj, kiuj efike blokas radian energion, silentigante rofidojn. Sed la saketoj estis faritaj por senfortigi identigajn kartojn kaj sendricevilojn por pagendaj stratoj, ne librojn kiel …</p>
  <p>“<em>Enkonduko al fiziko</em>?” mi ĝemis. La libro grandis kiel vortaro.</p>

</section>

  </body>
</html>
