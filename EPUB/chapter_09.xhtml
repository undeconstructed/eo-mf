<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head>
    <title>Malgranda frato - ĉapitro 9</title>
    <link href="style/style.css" rel="stylesheet" type="text/css"/>
  </head>
  <body class="part">

<section class="chapter" epub:type="bodymatter chapter" id="chapter_09">
  <h2>Ĉapitro 9</h2>
  <p><span class="subst" data-x="Li">Ri</span> tiel koleris, ke mi pensis, ke <span class="subst" data-x="li">ri</span> eksplodos. Ĉu vi memoras, kiel mi diris, ke mi malofte vidis <span class="subst" data-x="li">ri</span>n koleriĝi? Tiuvespere <span class="subst" data-x="li">ri</span> pli koleriĝis ol iam ajn.</p>
  <p>“Vi ne kredus. Tiu policano … <span class="subst" data-x="li">ri</span> aĝis ĉirkaŭ dek ok jarojn, kaj <span class="subst" data-x="li">ri</span> konstante diradis: ‘Sed, <span class="subst" data-x="sior(iĉ)">sior</span>o, kial vi estis en Berklio hieraŭ, se via kliento estas en Mountain View?’ Mi konstante klarigis al <span class="subst" data-x="li">ri</span>, ke mi instruas en Berklio, kaj tiam <span class="subst" data-x="li">ri</span> diris, ‘Mi kredis, ke vi estas konsultisto’, kaj jen ni komencis denove. Mi estis kvazaŭ en televida komedio, en kiu la polico estas infektita de la stulteco-radio.</p>
  <p>“Kaj, des pli malbone, <span class="subst" data-x="li">ri</span> konstante insistis, ke mi estis en Berklio ankaŭ hodiaŭ, kaj mi konstante diradis, ke ne, mi ne estis tie, kaj <span class="subst" data-x="li">ri</span> diris, ke mi ja estis tie. Tiam <span class="subst" data-x="li">ri</span> montris al mi mian FasTrak-fakturon, kaj laŭ tio mi transiris la ponton de San-Mateo trifoje en tiu tago!</p>
  <p>“Kaj jen ne ĉio”, <span class="subst" data-x="li">ri</span> diris, enspirante en maniero, kiu sciigis, ke <span class="subst" data-x="li">ri</span> vere furiozis. “Ili havis informojn, kie mi estis, en lokoj, kiuj <em>ne havas kotizopagejon</em>. Oni pridemandis mian karton ie ajn surstrate, kvazaŭ hazarde. Kaj la informoj estis <em>malĝustaj</em>! Merdo! Ili spionas nin ĉiujn, kaj ili eĉ ne estas kompetentaj!”</p>
  <p>Mi proksimiĝis al la kuirejo, dum <span class="subst" data-x="li">ri</span> plendadis tie, kaj nun mi rigardis <span class="subst" data-x="li">ri</span>n de la pordo. Panjo rigardis min, kaj ni ambaŭ levis la brovojn, kvazaŭ por diri: <em>Kiu diros al <span class="subst" data-x="li">ri</span> “Mi diris tion al vi”?</em> Mi kapsignis al Panjo. <span class="subst" data-x="Ŝi">Ri</span> povus apliki sian <span class="subst" data-x="edz(in)">geedz</span>an potencon por nuligi <span class="subst" data-x="li">ri</span>an furiozon en maniero tute ne atingebla por nura <span class="subst" data-x="fil">gefil</span>o.</p>
  <p>“Drew”, <span class="subst" data-x="ŝi">ri</span> diris, kaj kaptis <span class="subst" data-x="li">ri</span>n ĉe la brako, por ke <span class="subst" data-x="li">ri</span> ĉesu marŝi tien kaj reen en la kuirejo, svingante la brakojn kiel surstrata predikisto.</p>
  <p>“Kion?” <span class="subst" data-x="li">ri</span> bojis.</p>
  <p>“Mi pensas, ke vi devas pardonpeti al Marcus.” <span class="subst" data-x="Ŝi">Ri</span> tenis la voĉon plata kaj ebena. Paĉjo kaj mi estas la frenezuloj de la domo; Panjo estas nia roko.</p>
  <p>Paĉjo rigardis min. <span class="subst" data-x="Li">Ri</span> duonfermis la okulojn, dum <span class="subst" data-x="li">ri</span> pensis momente. “Do bone”, <span class="subst" data-x="li">ri</span> diris finfine. “Vi pravas. Mi parolis pri kompetenta observado. Tiuj uloj estas amatoroj. Mi pardonpetas”, <span class="subst" data-x="li">ri</span> diris. “Vi pravis. Tio estis ridinda.” <span class="subst" data-x="Li">Ri</span> etendis la manon kaj premis mian, kaj poste donis al mi firman, neatenditan brakumon.</p>
  <p>“Je dio, kion ni faras al ĉi tiu lando, Marcus? Via generacio meritas heredi ion pli bonan ol ĉi tio.” Kiam <span class="subst" data-x="li">ri</span> ellasis min, mi povis vidi la profundajn sulkojn en <span class="subst" data-x="li">ri</span>a vizaĝo – sulkojn, kiujn mi antaŭe ne rimarkis.</p>
  <p>Mi reiris supren al mia ĉambro kaj ludis per kelkaj Xnet-ludoj. Estis bona multludista afero, ludo de mekanikaj piratoj, en kiu oni devis aventuri ĉiutage, aŭ en alternaj tagoj, por streĉi la ĉefrisortojn de sia ŝipanaro antaŭ ol povi rabi kaj ŝteli denove. Ĝi estis tia ludo, kian mi malamis, sed ne povis ĉesi ludi: multaj ripetiĝemaj aventuroj, ne tre kontentigaj, se oni finis ilin, iom da luktado inter ludantoj (bataletoj por eltrovi, kiu estos la ŝipestro) kaj ne tiel multaj interesaj enigmoj, kiujn oni devis elcerbumi. Plej ofte tiaj ludoj faris al mi nostalgion pri Haraĵuku-Frenezumo, kiu bone ekvilibrigis kuradon en la vera mondo, cerbumadon pri retaj enigmoj, kaj strategiumadon kun sia teamo.</p>
  <p>Sed hodiaŭ ĝuste tion mi bezonis: sencerba distrado.</p>
  <p>La kompatinda paĉjo.</p>
  <p>Mi faris al <span class="subst" data-x="li">ri</span> tion. <span class="subst" data-x="Li">Ri</span> estis kontenta antaŭe, fidante, ke <span class="subst" data-x="li">ri</span>aj impostodolaroj estas uzataj por sekurigi <span class="subst" data-x="li">ri</span>n. Mi detruis tiun fidon. Ĝi estis falsa fido, kompreneble, sed ĝi helpis <span class="subst" data-x="li">ri</span>n. Vidante <span class="subst" data-x="li">ri</span>n nun, malgaja kaj rompita, mi demandis min, ĉu estas pli bone esti klarvida kaj senespera, aŭ ĉu pli bone vivi en falsa paradizo. Tiu honto – la honto, kiun mi sentis, de kiam mi fordonis miajn pasvortojn, de kiam ili rompis min – revenis, lasante min senforta kaj volanta nur eskapi de mi mem.</p>
  <p>Mia karaktero estis ŝvabrulo, senrangulo sur la piratŝipo <em>Zombi-Batalanto</em>, kaj <span class="subst" data-x="li">ri</span> estis senstreĉiĝinta, dum mi ne estis konektita. Mi devis tujmesaĝi al ĉiuj aliaj ludantoj sur la ŝipo, ĝis mi trovis iun, kiu pretis restreĉi min. Tio okupis min dum iom da tempo. Mi ŝatis tion, fakte. Estas iel magie, kiam nekonato helpas onin. Tamen, ĉar estis Xnet, mi sciis, ke ĉiuj nekonatoj estas amikoj, iusence.</p>
  <p><code>&gt; Kie via loko?</code></p>
  <p>La karaktero, kiu streĉis min, nomiĝis Lizanator, kaj ĝi estis ina, kvankam tio ne signifis, ke la ludanto estas ino. <span class="subst" data-x="Knab'iĉ">Knabiĉ</span>oj havis ian strangan emon ludi inajn karakterojn.</p>
  <p><code>&gt; San-Francisko.</code></p>
  <p>mi diris.</p>
  <p><code>&gt; Ne, stultulo, kie en San-Fran?</code></p>
  <p><code>&gt; Kial? Ĉu vi perversiulo?</code></p>
  <p>Normale tio fermus tiun specon de konversacio. Kompreneble ĉiu ludospaco estis plena de pederastoj kaj perversiuloj, kaj policanoj, kiuj ŝajnigis esti logaĵo por pederastoj kaj perversiuloj (kvankam mi ege esperis, ke ne estis policanoj en Xnet!). Tia akuzo sufiĉus por ŝanĝi la temon naŭ fojojn el dek.</p>
  <p><code>&gt; Misio? Potrero-Monteto? Noe? Orienta Golfo?</code></p>
  <p><code>&gt; Nur streĉu min dankon?</code></p>
  <p><span class="subst" data-x="Ŝi">Ri</span> ĉesis streĉi.</p>
  <p><code>&gt; Vi timas?</code></p>
  <p><code>&gt; Sekura – kial interesas vin?</code></p>
  <p><code>&gt; Nur scivolas.</code></p>
  <p>Mi havis malbonan senton pri <span class="subst" data-x="ŝi">ri</span>. Klare estis pli ol nura scivolo. Vi povas nomi tion paranojo, sed mi malkonektiĝis kaj malŝaltis mian Xbox.</p>
  <p class="steletoj">* * *</p>
  <p>Paĉjo rigardis min super la tablo la sekvan matenon kaj diris: “Ŝajne la aferoj pliboniĝos, almenaŭ.” <span class="subst" data-x="Li">Ri</span> transdonis al mi numeron de la <em>Kroniko</em>, malfermitan ĉe la tria paĝo.</p>
  <div class="cit">
  <p>Porparolanto de la Departemento de Hejmlanda Sekureco konfirmis, ke la oficejo de San-Francisko petis de la ĉefurbo altigon de 300 elcentoj de ĝiaj buĝeto kaj personaro.</p>
  </div>
  <p>Kio?</p>
  <div class="cit">
  <p>Ĉefgeneralo Graeme Sutherland, komandanto de DHS-operacioj en Norda Kalifornio, konfirmis la peton dum gazetara konferenco hieraŭ, notante, ke ekkresko de suspektinda agado en la Golfa Regiono instigis pri la peto. “Ni observas ekkreskon de kaŝataj konversacioj kaj agadoj kaj kredas, ke sabotistoj intence kreas falsajn sekurecalarmojn por subfosi nian laboron.”</p>
  </div>
  <p>Mi ekstrabis. Tio ne povas esti!</p>
  <div class="cit">
  <p>“Ĉi tiuj falsaj alarmoj eble estas ‘radaraj konfetoj’ celitaj por kaŝi verajn atakojn. La sola efika maniero por kontraŭbatali ilin estas pliigi la personaron kaj analizistojn, por ke ni povu ĝisfunde priesplori ĉiun indikon.”</p>
  <p>Sutherland notis, ke la prokrastoj spertitaj ĉie en la urbo estas “bedaŭrindaj”, kaj promesis ĉesigi ilin.</p>
  </div>
  <p>Mi imagis la urbon kun kvar- aŭ kvin-oble pli da DHS-obeigistoj, enkondukitaj por kontraŭi miajn proprajn stultajn ideojn. Van pravis. Ju pli mi batalos ilin, des pli malboniĝos.</p>
  <p>Paĉjo montris al la gazeto. “Ili eble estas malsaĝuloj, tiuj uloj, sed ili estas metodemaj malsaĝuloj. Ili ĵetados rimedojn al ĉi tiu problemo, ĝis ili solvos ĝin. Sciu, ĝi ja estas traktebla. Trafosi ĉiujn datenojn en la urbo, spuri ĉiun indikon. Ili kaptos la teroristojn.”</p>
  <p>Mi perdis la sinregon. “Paĉjo! Ĉu vi <em>aŭskultas vin mem</em>? Ili priparolas esplori preskaŭ ĉiun homon en la urbo San-Francisko!”</p>
  <p>“Jes,” <span class="subst" data-x="li">ri</span> diris, “ĝuste. Ili kaptos ĉiun alimentotrompulon, ĉiun vendanton de kanabo, ĉiun aĉulon kaj ĉiun teroriston. Vi atendu nur. Eble estos la plej bona afero, kiu trafis ĉi tiun landon.”</p>
  <p>“Konfesu, ke vi ŝercas”, mi diris. “Mi petas. Ĉu vi kredas, ke tion oni celis, kiam oni verkis la Konstitucion? Kiel statas la Deklaro de Rajtoj?”</p>
  <p>“La Deklaro de Rajtoj estis verkita, antaŭ ol eblis prifosi datenojn”, <span class="subst" data-x="li">ri</span> diris. <span class="subst" data-x="Li">Ri</span> impone trankvilis, certa pri sia praveco. “La rajto pri libera asociiĝo estas bona, sed kial la polico ne prifosu vian socian reton por eltrovi, ĉu vi asociiĝas kun bandanoj kaj teroristoj?”</p>
  <p>“Ĉar tiel oni invadas mian privatecon!” mi diris.</p>
  <p>“Kiom tio gravas? Ĉu vi preferus privatecon aŭ teroristojn?”</p>
  <p>Aĥ. Mi malamis tiel disputi kun mia paĉjo. Mi bezonis kafon. “Paĉjo, mi petas. Forpreni nian privatecon ne signifas kapti teroristojn: tiel oni nur ĝenas normalajn homojn.”</p>
  <p>“Kiel vi scias, ke oni ne kaptas teroristojn?”</p>
  <p>“Kie estas la teroristoj, kiujn ili kaptis?”</p>
  <p>“Ni vidos arestojn, certe, kiam la tempo estos ĝusta. Vi atendu nur.”</p>
  <p>“Paĉjo, kio diable okazis al vi post hieraŭ vespere? Vi estis preta disbati la policon pro tio, ke oni haltigis vin …”</p>
  <p>“Ne parolu al mi tiel, Marcus. Kio okazis al mi post hieraŭ vespere, estas, ke mi havis ŝancon pripensi aferojn kaj legi <em>ĉi tion</em>.” <span class="subst" data-x="Li">Ri</span> skuis sian gazeton. “Ili kaptis min pro tio, ke la malbonuloj aktive ĵamas ilin. Ili devos ŝanĝi siajn teknikojn por superi la ĵamadon. Sed ili sukcesos en tio. Dume kelkaj haltigoj tiam kaj tiam estas malgranda prezo. Nun ne estas tempo por ludi juriston pri la Deklaro de Rajtoj. Nun estas tempo por iom oferi por gardi nian urbon sekura.”</p>
  <p>Mi ne povis fini mian rostpanon. Mi metis la teleron en la telerlavilon kaj ekiris al la lernejo. Mi devis eskapi de tie.</p>
  <p class="steletoj">* * *</p>
  <p>La Xnet-anoj ne ĝojis pri la pliintensigita polica observado, sed ili ne intencis akcepti ĝin pasive. Iu telefonis al radioprogramo de KQED kaj rakontis, ke la polico malŝparas sian tempon, ke ni povos saboti la sistemon pli rapide, ol ili povus malimpliki ĝin. La registraĵo estis inter la plej popularaj elŝutoj en Xnet tiuvespere.</p>
  <p>“Ĉi tie parolas Kalifornio Rekte, kaj ni parolas kun anonima vokanto ĉe strattelefono en San-Francisko. <span class="subst" data-x="Li">Ri</span> havas proprajn informojn pri la prokrastoj, kiujn ni alfrontis en la urbo ĉi-semajne. Vokanto, vi elsendiĝas.”</p>
  <p>“Nu, jes, jen nur la komenco, sciu? Mi volas diri, nu, ni nur komencas. Ili dungu miliardon da kaptistoj kaj metu polican kontrolon ĉe ĉiu angulo. Ni ĵamos ĉiujn! Kaj tiu merdo, la merdo pri teroristoj? Ni ne estas teroristoj! Pardonu min, tiel estas, vere! Ni ĵamas la sistemon, ĉar ni malamas la Hejmlandan Sekurecon, kaj ĉar ni amas nian urbon. Ĉu teroristoj? Mi eĉ ne povas literumi ĝihadon. Pacon. Ĝis!”</p>
  <p><span class="subst" data-x="Li">Ri</span> sonis kiel idioto. Ne nur pro la senkoheraj vortoj, sed ankaŭ pro la memkontenta tono. <span class="subst" data-x="Li">Ri</span> sonis kiel <span class="subst" data-x="bub">bub</span>o, kiu maldece fieris pri si. <span class="subst" data-x="Li">Ri</span> <em>estis</em> <span class="subst" data-x="bub">bub</span>o, kiu maldece fieris pri si.</p>
  <p>Xnet ekflamis pri tio. Multaj homoj opiniis, ke <span class="subst" data-x="li">ri</span> estas idioto, ĉar <span class="subst" data-x="li">ri</span> telefonis, dum aliaj opiniis, ke <span class="subst" data-x="li">ri</span> estas heroo. Mi maltrankviliĝis pri tio, ke verŝajne estis kamerao direktita al la strattelefono, kiun <span class="subst" data-x="li">ri</span> uzis. Aŭ eble rofidolegilo kaptis <span class="subst" data-x="li">ri</span>an Rapid-Karton. Mi esperis, ke <span class="subst" data-x="li">ri</span> estis sufiĉe ruza por forviŝi siajn fingrospurojn de la monero, teni la kapuĉon alta, kaj lasi ĉiujn rofidojn hejme. Sed mi dubis pri tio. Mi demandis min, ĉu <span class="subst" data-x="li">ri</span> aŭdos frapon ĉe la pordo iam baldaŭ.</p>
  <p>Kiam io granda okazis en Xnet, mi ĉiam eksciis pri tio, ĉar mi subite ricevis milionon da retmesaĝoj de homoj, kiuj volis, ke M1k3y sciu pri la lastaj novaĵoj. Ĝuste dum mi legis pri <span class="subst" data-x="sior(iĉ)">sior</span>o Ne-Povas-Literumi-Ĝihadon, mia poŝtfako freneziĝis. Ĉiu havis mesaĝon por mi: ligon al retĵurnalo en Xnet, unu el la multaj anonimaj blogoj bazitaj sur la Freenet-dokument-eldonsistemo, kiun uzas ankaŭ la ĉinaj proparolantoj de demokratio.</p>
  <p><code>&gt; Preskaŭ trafite</code></p>
  <p><code>&gt; Ni ĵamis ĉe Embarcadero hodiaŭ vespere, klaŭne-klone, donante al ĉiu novan aŭtoŝlosilon aŭ pordoŝlosilon aŭ Rapid- aŭ FasTrak-karton, dissemante iom da falsa pulvo. Policanoj estis ĉie, sed ni estis pli lertaj; ni estas tie preskaŭ ĉiuvespere, sed oni neniam kaptas nin.</code></p>
  <p><code>&gt; Do oni kaptis nin ĉi-foje. Stulta eraro. Ni fuŝis kaj enmaŝiĝis. Senuniformulo kaptis mian kamaradon kaj poste la aliajn. Ili estis observintaj la homamason dum longa tempo kaj havis unu el tiuj kamionoj apude. Ili enprenis kvar el ni, sed maltrafis la reston.</code></p>
  <p><code>&gt; La kamiono estis ŜTOPITA kiel pilĉardoskatolo per ĉiu speco de homo: junaj maljunaj blankaj nigraj riĉaj malriĉaj ĉiuj suspektatoj, kaj jen du policanoj klopodis pridemandi nin, dum la senuniformuloj konstante enprenis novajn homojn. La plej multaj volis atingi la antaŭon de la vico por trapasi la pridemandadon, do ni iradis malantaŭen, kaj ni restis tie dum horoj, estis varmege, kaj la kamiono ne malpleniĝis, sed plipleniĝis.</code></p>
  <p><code>&gt; Jen ĉirkaŭ la oka estis deĵoroŝanĝo, kaj du novaj policanoj envenis kaj kriaĉis al la policanoj, kiuj jam estis tie: diable kial vi faras nenion? Estis vera disputo, kaj poste la du malnovaj policanoj foriris, kaj la novaj sidiĝis ĉe la tabloj kaj flustris inter si dum iom da tempo.</code></p>
  <p><code>&gt; Kaj jen unu policano ekstaris kaj komencis krii: ĈIU NUR IRU HEJMEN JESUO KRISTO NI HAVAS AFEROJN PLI BONAJN POR FARI OL PRIDEMANDI VIN ĈIUJN SE VI FARIS ION MALBONAN NE FARU ĜIN DENOVE KAJ ĈI TIO ESTU AVERTO AL VI ĈIUJ.</code></p>
  <p><code>&gt; Kelkaj kompletuloj ekkoleris, kio estis RIDINDEGA, ĉar antaŭ nur dek minutoj ili plendadis pri tio, ke ili devis atendi, kaj nun ili eĉ pli plendis, ĉar oni ellasis ilin: ili decidu, kion ili volas, eble!</code></p>
  <p><code>&gt; Sed ni foriris sen ĝisi kaj eskapis kaj venis hejmen por skribi ĉi tion. Estas senuniformuloj ĉie, kredu. Se vi ĵamas, tenu la okulojn malfermitaj kaj estu pretaj ekkuri, kiam ekestos problemoj. Se vi kaptiĝos, provu ĝisatendi. Ili estas tiel okupataj, ke eble oni ellasos vin.</code></p>
  <p><code>&gt; Ja pro ni ili estis tiel okupataj! Ĉiuj en tiu kamiono estis tie, ĉar ni ĵamis ilin. Do ĵamu plu!</code></p>
  <p>Mi sentis vomemon. Tiuj kvar homoj – junuloj, kiujn mi neniam renkontis – preskaŭ malaperis por ĉiam pro io, kion mi komencis.</p>
  <p>Pro io, kion mi diris al ili. Mi estis neniel pli bona ol teroristo.</p>
  <p class="steletoj">* * *</p>
  <p>La DHS atingis aprobon de sia buĝetopostulo. La Prezidanto aperis televide kun la Ŝtatestro por diri al ni, ke neniu prezo estas tro alta por sekureco. Ni devis rigardi tion la sekvan tagon en la lernejo dum la asembleo. Mia paĉjo aplaŭdis. <span class="subst" data-x="Li">Ri</span> malamis tiun Prezidanton de la tago, en kiu <span class="subst" data-x="li">ri</span> elektiĝis, dirante, ke <span class="subst" data-x="li">ri</span> ne estas pli bona ol la antaŭa, kaj la antaŭa estis kompleta katastrofo, sed nun <span class="subst" data-x="li">ri</span> povis fari nenion krom paroli pri tio, kiel decidema kaj dinamika estas la nova.</p>
  <p>“Vi devas indulgi vian <span class="subst" data-x="patr'iĉ">patriĉ</span>on”, Panjo diris al mi unu vesperon, post kiam mi revenis de la lernejo. Lastatempe Panjo laboris hejme kiel eble plej multe. <span class="subst" data-x="Ŝi">Ri</span> estas memstara specialisto pri translokiĝoj, kiu helpas al britoj hejmiĝi en San-Francisko. La Brita Alta Komisiono pagas al <span class="subst" data-x="ŝi">ri</span> respondi retmesaĝojn de senkonsilaj britoj tra la lando, kiuj estas plene konfuzitaj de la strangeco de ni usonanoj. <span class="subst" data-x="Ŝi">Ri</span> klarigas usonanojn profesie, kaj <span class="subst" data-x="ŝi">ri</span> diris, ke nuntempe estas pli bone fari tion de la hejmo, kie <span class="subst" data-x="ŝi">ri</span> ne devas mem vidi usonanojn aŭ paroli kun ili.</p>
  <p>Mi ne faras al mi iluziojn pri Britio. Usono eble pretas disŝiri sian Konstitucion, kiam ajn ĝihadisto strabas al ni, sed, kiel mi lernis en la naŭa jaro dum mia sendependa projekto pri Sociaj Studoj, la britoj eĉ ne <em>havas</em> Konstitucion. Oni havas tie leĝojn, kiuj buklus la harojn sur viaj piedfingroj: oni povas malliberigi vin dum tuta jaro, se oni estas tute certa, ke vi estas teroristo, sed ne havas sufiĉajn atestaĵojn por pruvi tion. Nu, kiel certa oni povas esti, se oni ne havas sufiĉajn atestaĵojn por pruvi ĝin? Kiel oni iĝis tiel certa? Ĉu oni vidis vin fari terorismon en tre viveca sonĝo?</p>
  <p>Kaj la observado de la homoj en Britio estas tia, ke Usono ŝajnas kiel la horo por amatoroj. Averaĝa londonano estas fotata 500 fojojn tage, nur dum piedirado tra la stratoj. Ĉiu numerplato estas fotata ĉe ĉiu angulo en la lando. Ĉiuj, de la bankoj ĝis publika transporto, fervore spuras vin kaj denuncas vin, se oni pensas, ke vi estas eĉ iomete suspektinda.</p>
  <p>Sed Panjo ne vidis la aferojn tiel. <span class="subst" data-x="Ŝi">Ri</span> foriris de Britio dum sia lerneja tempo, kaj <span class="subst" data-x="ŝi">ri</span> neniam sentis sin hejme ĉi tie, eĉ <span class="subst" data-x="edz(in)">geedz</span>iĝinte kun <span class="subst" data-x="knab'iĉ">knabiĉ</span>o el Petaluma kaj edukinte infanon ĉi tie. Por <span class="subst" data-x="ŝi">ri</span>, ĉi tio ĉiam estos la lando de sovaĝuloj, kaj Britio ĉiam estos hejmo.</p>
  <p>“Panjo, <span class="subst" data-x="li">ri</span> simple malpravas. Vi, el ĉiuj homoj, devus kompreni tion. Ĉio, pro kio ĉi tiu lando elstaras, forlaviĝas en kloakon, kaj <span class="subst" data-x="li">ri</span> subtenas tion. Ĉu vi rimarkis, ke ili ankoraŭ ne <em>kaptis teroristojn</em>? Paĉjo diradas, ‘Ni devas esti sekuraj’, sed <span class="subst" data-x="li">ri</span> devus scii, ke la plej multaj el ni ne sentas sin sekuraj. Ni sentas nin en danĝero la tutan tempon.”</p>
  <p>“Mi scias tion, Marcus. Kredu min, ke mi ne estas subtenanto de tio, kio okazis al ĉi tiu lando. Sed via <span class="subst" data-x="patr'iĉ">patriĉ</span>o …” <span class="subst" data-x="Ŝi">Ri</span> haltis. “Kiam vi ne venis hejmen post la atakoj, <span class="subst" data-x="li">ri</span> pensis …”</p>
  <p><span class="subst" data-x="Ŝi">Ri</span> ekstaris kaj faris por si tason da teo, kion <span class="subst" data-x="ŝi">ri</span> kutimis fari, kiam ajn <span class="subst" data-x="ŝi">ri</span> sentis sin malkomforte aŭ konsternite.</p>
  <p>“Marcus”, <span class="subst" data-x="ŝi">ri</span> diris. “Marcus, ni pensis, ke vi mortis. Ĉu vi komprenas tion? Ni funebris vin dum tagoj. Ni imagis vin dispecigita, sur la fundo de la oceano. Mortinta, ĉar iu fiulo decidis murdi centojn da nekonatoj por proklami ion.”</p>
  <p>Malrapide, mi ekkomprenis tion. Mi komprenis ja, ke ili maltrankvilis. Multaj homoj mortis pro la bomboj – kvar mil estis la aktuala takso – kaj preskaŭ ĉiu konis iun, kiu ne venis hejmen en tiu tago. Du lernantoj de mia lernejo malaperis.</p>
  <p>“Via <span class="subst" data-x="patr'iĉ">patriĉ</span>o pretis mortigi iun. Iun ajn. <span class="subst" data-x="Li">Ri</span> estis ekster si. Vi neniam vidis <span class="subst" data-x="li">ri</span>n tia. Ankaŭ mi neniam vidis <span class="subst" data-x="li">ri</span>n tia. <span class="subst" data-x="Li">Ri</span> estis ekster si. <span class="subst" data-x="Li">Ri</span> kutimis nur sidadi ĉe ĉi tiu tablo kaj sakradi. Per fiaj vortoj – vortoj, kiujn mi neniam aŭdis <span class="subst" data-x="li">ri</span>n diri. Iun tagon – la trian tagon – iu telefonis, kaj <span class="subst" data-x="li">ri</span> estis certa, ke estos vi, sed ĝi estis malĝusta numero, kaj <span class="subst" data-x="li">ri</span> ĵetis la telefonon tiel forte, ke ĝi disfalis en milojn da pecoj.” Mi ja demandis min pri la nova telefono en la kuirejo.</p>
  <p>“Io rompiĝis en via <span class="subst" data-x="patr'iĉ">patriĉ</span>o. <span class="subst" data-x="Li">Ri</span> amas vin. Ni ambaŭ amas vin. Vi estas la plej grava afero en niaj vivoj. Mi pensas, ke vi ne komprenas tion. Ĉu vi memoras, kiam vi aĝis dek, kiam mi iris hejmen al Londono por longa tempo? Ĉu vi memoras?”</p>
  <p>Mi kapjesis silente.</p>
  <p>“Ni estis pretaj eks<span class="subst" data-x="edz">geedz</span>iĝi, Marcus. Ho, ne plu gravas, kial. Ĝi estis nur malbona tempo: tio, kio okazas, kiam homoj, kiuj amas sin, ĉesas atenti sin dum kelkaj jaroj. <span class="subst" data-x="Li">Ri</span> venis kaj trovis min kaj konvinkis min reveni pro vi. Ni ne povis elteni la penson, kion ni faras al vi. Ni reenamiĝis pro vi. Ni estas kune hodiaŭ pro vi.”</p>
  <p>Mi ekhavis nodon en la gorĝo. Mi neniam sciis tion. Neniu diris al mi.</p>
  <p>“Do via <span class="subst" data-x="patr'iĉ">patriĉ</span>o suferas nun. <span class="subst" data-x="Li">Ri</span> ne estas en sia normala humoro. Daŭros iom da tempo, ĝis <span class="subst" data-x="li">ri</span> revenos al ni, ĝis <span class="subst" data-x="li">ri</span> reestiĝos la homo, kiun mi amas. Ni devos kompreni <span class="subst" data-x="li">ri</span>n ĝis tiam.”</p>
  <p><span class="subst" data-x="Ŝi">Ri</span> longe brakumis min, kaj mi rimarkis, kiel maldikaj estis <span class="subst" data-x="ŝi">ri</span>aj brakoj, kiel pendis la haŭto ĉe <span class="subst" data-x="ŝi">ri</span>a kolo. Mi ĉiam imagis mian <span class="subst" data-x="patr'in">patrin</span>on juna, pala, rozvanga kaj gaja, rigardanta sagace tra siaj metalkadraj okulvitroj. Nun <span class="subst" data-x="ŝi">ri</span> aspektis iomete kiel maljunulino. Mi faris al <span class="subst" data-x="ŝi">ri</span> tion. La teroristoj faris al <span class="subst" data-x="ŝi">ri</span> tion. La Departemento de Hejmlanda Sekureco faris al <span class="subst" data-x="ŝi">ri</span> tion. En iu stranga maniero ni ĉiuj staris sur la sama flanko, sed Panjo kaj Paĉjo kaj ĉiuj homoj, kiujn ni mistifikis, staris sur la alia flanko.</p>
  <p class="steletoj">* * *</p>
  <p>Mi ne povis dormi en tiu nokto. La vortoj de Panjo konstante aŭdiĝis en mia kapo. Paĉjo estis streĉita kaj silenta dum la vespermanĝo, kaj ni apenaŭ interparolis, ĉar mi ne fidis al mi ne diri ion malĝustan, kaj ĉar <span class="subst" data-x="li">ri</span> estis tute konsternita de la lasta novaĵo, ke Al-Kaida certe respondecis pri la bombado. Ses diversaj teroristaj grupoj pretendis respondeci pri la atako, sed nur la interreta filmo de Al-Kaida malkaŝis informojn, kiujn laŭ la DHS oni ne malkaŝis al iu ajn.</p>
  <p>Mi kuŝis en la lito kaj aŭskultis noktan radioprogramon kun telefonantoj. La temo estis seksaj problemoj, kun gejiĉa prezentisto, kiun mi normale tre ĝue aŭskultis, ĉar <span class="subst" data-x="li">ri</span> donis al homoj tiel krudajn konsilojn, sed bonajn konsilojn, kaj <span class="subst" data-x="li">ri</span> estis tiel amuza kaj inafekta.</p>
  <p>Ĉi-nokte mi ne povis ridi. La plej multaj telefonantoj volis demandi, kion fari pri tio, ke ili trovas malfacile umi kun la kunulo ekde la atako. Eĉ en priseksa radiokonversacio mi ne povis eskapti tiun temon.</p>
  <p>Mi malŝaltis la radion kaj ekaŭdis la ronronon de motoro sur la strato sube.</p>
  <p>Mia dormoĉambro estas en la supra etaĝo de nia domo, unu el la farbitaj damoj. Mi havas deklivan subtegmentan plafonon kaj fenestrojn ĉe ambaŭ flankoj: unu superrigardas la tutan Mision, kaj la alia rigardas al la strato antaŭ nia domo. Ofte estas aŭtoj krozantaj en ĉiaj horoj de la nokto, sed ĉi tiu motorbruo estis alia.</p>
  <p>Mi iris al la stratflanka fenestro kaj levis la kurtenon. Tie sur la strato sub mi estis blanka nemarkita kamiono, kies tegmenton tute kovris antenoj, pli da antenoj, ol mi iam vidis sur aŭto. Ĝi krozis tre malrapide laŭ la strato, dum telereto supre turniĝadis.</p>
  <p>Dum mi rigardis, la kamiono haltis, kaj unu el la malantaŭaj pordoj malfermiĝis. Homo en DHS-uniformo – mi povis nun rekoni ĝin de cent metroj – elpaŝis sur la straton. <span class="subst" data-x="Li">Ri</span> havis ian aparaton en la mano, kaj ĝia blua lumado heligis <span class="subst" data-x="li">ri</span>an vizaĝon. <span class="subst" data-x="Li">Ri</span> paŝis tien kaj reen, unue priesploris miajn najbarojn, notante aferojn per la aparato, kaj poste direktis sin al mi. En la maniero, kiel <span class="subst" data-x="li">ri</span> marŝis, rigardante suben, estis io, kion mi rekonis …</p>
  <p><span class="subst" data-x="Li">Ri</span> uzis retsignaltrovilon! La DHS serĉis Xnet-nodojn. Faligante la latkurtenon mi ĵetis min trans la ĉambron al mia Xbox. Mi estis lasinta ĝin ŝaltita, dum mi elŝutis kelkajn belajn filmetojn, kiujn unu el la Xnet-anoj faris per la neniu-prezo-tro-alta-parolado de la Prezidanto. Mi eltiris la nutrokablon el la muro kaj poste rekuris al la fenestro por flankenpuŝi laton je kelkaj milimetroj.</p>
  <p>La ulo rigardis sian trovilon denove, paŝante tien kaj reen antaŭ nia domo. Post momento <span class="subst" data-x="li">ri</span> residiĝis en la kamiono por forveturi.</p>
  <p>Mi elprenis mian fotilon kaj faris kiel eble plej multajn fotojn de la kamiono kaj ĝiaj antenoj. Poste mi elŝutis ilin al libera bildoredaktilo, kiu nomiĝas GIMP, kaj forredaktis ĉion escepte la kamionon, forigante mian straton kaj ĉion, kio eble identigus min.</p>
  <p>Mi afiŝis ilin al Xnet kaj skribis ĉion, kion mi memoris pri la kamionoj. Tiuj uloj certe serĉis pri Xnet, tio estis al mi evidenta.</p>
  <p>Nun mi vere ne povis dormi.</p>
  <p>Nenio farebla krom ludi je mekanikaj piratoj. Estos multaj ludantoj eĉ en ĉi tiu horo. La vera nomo de mekanikaj piratoj estis Risorta Rabado, kaj ĝi estis amatora projekto kreita de dekkelkjaraĝaj mortometalofanatikuloj de Finnlando. Oni povis ludi ĝin tute senpage, sed ĝi proponis same multe da amuzo kiel iu el la servoj, kiuj kostis 15 dolarojn monate, kiel la Ender-Universo kaj Mez-Tera Aventuro kaj Karceroj de Diskomondo.</p>
  <p>Mi rekonektiĝis, kaj jen mi, ankoraŭ sur la ferdeko de la <em>Zombi-Batalanto</em>, atendante, ĝis iu streĉos min. Mi malamis ĉi tiun parton de la ludo.</p>
  <p><code>&gt; He vi</code></p>
  <p>mi tajpis al preterpasanta pirato.</p>
  <p><code>&gt; Streĉu min?</code></p>
  <p><span class="subst" data-x="Li">Ri</span> haltis kaj rigardis min.</p>
  <p><code>&gt; Kial mi faru tion?</code></p>
  <p><code>&gt; Ni estas en la sama teamo. Kaj vi gajnas spertopoentojn.</code></p>
  <p>Kia idioto.</p>
  <p><code>&gt; Kie via loko?</code></p>
  <p><code>&gt; San-Francisko</code></p>
  <p>Mi eksentis, ke mi rekonas ĉi tion.</p>
  <p><code>&gt; Kie en San-Francisko?</code></p>
  <p>Mi malkonektiĝis. Io stranga okazis en la ludo. Mi ŝaltis al la retĵurnaloj kaj komencis vagi de blogo al blogo. Mi vizitis jam ses-sep, kiam mi trafis ion, kio glaciigis mian sangon.</p>
  <p>Retĵurnalistoj amas kvizojn. Kia hobito vi estas? Ĉu vi estas bona amoranto? Al kiu planedo vi plej similas? Kiu karaktero el iu filmo vi estas? Kiu estas via emocia tipo? Ili plenigas ilin, kaj iliaj amikoj plenigas ilin, kaj ĉiuj komparas siajn rezultojn. Sendanĝera amuzo.</p>
  <p>Sed la kvizo, kiu disvastiĝis en la Xnet-blogoj tiunokte, estis tio, kio timigis min, ĉar ĝi estis neniel sendanĝera.</p>
  <p><code>&gt; _ Kiu estas via sekso?</code></p>
  <p><code>&gt; _ En kiu lerneja jaro vi estas?</code></p>
  <p><code>&gt; _ En kiu lernejo vi estas?</code></p>
  <p><code>&gt; _ Kie en la urbo vi loĝas?</code></p>
  <p>La kvizoj montris la rezultojn sur mapo per koloraj prempingloj por lernejoj kaj kvartaloj, kaj faris senspritajn rekomendojn pri ejoj por aĉeti picon kaj simile.</p>
  <p>Sed rigardu tiujn demandojn. Pensu pri miaj respondoj:</p>
  <p><code>&gt; _ Iĉa</code></p>
  <p><code>&gt; _ 12</code></p>
  <p><code>&gt; _ César Chávez</code></p>
  <p><code>&gt; _ Potrero-Monteto</code></p>
  <p>Nur du lernantoj en mia tuta lernejo havus tiujn respondojn. Ĉe la plej multaj lernejoj estus simile. Se oni volus eltrovi, kiuj estas la Xnet-anoj, tion oni povus fari per tiaj kvizoj.</p>
  <p>Tio estis jam sufiĉe malbona, sed eĉ pli malbona estis la implico: iu el la DHS uzis Xnet por ataki nin. Xnet estis penetrita de la DHS.</p>
  <p>Ni havis spionojn inter ni.</p>
  <p class="steletoj">* * *</p>
  <p>Mi donis Xnet-diskojn al centoj da homoj, kaj ili faris same. La homojn, al kiuj mi donis la diskojn, mi konis sufiĉe bone. Kelkajn mi konis tre bone. Mi loĝis en la sama domo mian tutan vivon kaj amikiĝis kun multaj centoj da homoj tra la jaroj, de la homoj, kun kiuj mi iris al la vartejo, ĝis tiuj, kun kiuj mi piedpilkis, tiuj, kiuj VARL-is kun mi, kiujn mi renkontis en noktokluboj, kiujn mi konis de la lernejo. Mia LAR-teamo konsistis el miaj plej proksimaj amikoj, sed estis multaj homoj, kiujn mi konis kaj fidis sufiĉe por doni al ili Xnet-diskon.</p>
  <p>Tiujn mi bezonis nun.</p>
  <p>Mi vekis Jolu jene: mi telefonis al <span class="subst" data-x="li">ri</span>a poŝtelefono kaj fermis la konekton post la unua sonoro, trifoje sinsekve. Post unu minuto <span class="subst" data-x="li">ri</span> estis en Xnet, kaj ni povis konversacii sekure. Mi direktis <span class="subst" data-x="li">ri</span>n al mia blogaĵo pri la radiokamionoj, kaj <span class="subst" data-x="li">ri</span> revenis post unu minuto tute konsternite.</p>
  <p><code>&gt; Vi certas, ke ili serĉas nin?</code></p>
  <p>Kiel respondon, mi direktis <span class="subst" data-x="li">ri</span>n al la kvizo.</p>
  <p><code>&gt; Ho ve ni pereos</code></p>
  <p><code>&gt; Tiel malbone ne estas, sed ni devos eltrovi, al kiuj ni povas fidi</code></p>
  <p><code>&gt; Kiel?</code></p>
  <p><code>&gt; Jen pri kio mi volis demandi vin. Pri kiom da homoj vi povas tute garantii, fidi ĝis la fino de la mondo?</code></p>
  <p><code>&gt; Nu, 20 aŭ 30 eble</code></p>
  <p><code>&gt; Mi volas kunvenigi aron da vere fidindaj homoj kaj fari ŝlosilinterŝanĝan fidoretan aferon</code></p>
  <p>Fidoreto estas unu el tiuj bonegaj ĉifro-aferoj, pri kiuj mi legis, sed kiujn mi neniam provis. Ĝi estas preskaŭ perfekta maniero certigi, ke oni povas paroli al la homoj, kiujn oni fidas, sed neniu alia povas subaŭskulti. La problemo estas, ke necesas fizike renkontiĝi kun la homoj en la reto almenaŭ unufoje, nur por komenci.</p>
  <p><code>&gt; Mi komprenas ja. Tio ŝajnas bona. Sed kiel vi kunvenigos ĉiujn por la ŝlosilsubskribado?</code></p>
  <p><code>&gt; Jen pri kio mi volis demandi vin: kiel ni povos fari tion sen kaptiĝi?</code></p>
  <p>Jolu tajpis kelkajn vortojn kaj forviŝis ilin, tajpis pliajn vortojn kaj forviŝis ilin.</p>
  <p><code>&gt; Darryl scius</code></p>
  <p>mi tajpis.</p>
  <p><code>&gt; Je dio, ĝuste pri tiaj aferoj <span class="subst" data-x="li">ri</span> lertegis.</code></p>
  <p>Dum momento Jolu ne tajpis ion. Poste:</p>
  <p><code>&gt; Se ni festus?</code></p>
  <p><span class="subst" data-x="li">ri</span> tajpis.</p>
  <p><code>&gt; Se ni ĉiuj kunvenus ie, kvazaŭ ni estus dekkelkjaruloj, kiuj faras feston. Tiam ni havus pretan pretekston, se iu aperus kaj demandus, kion ni faras tie?</code></p>
  <p><code>&gt; Tio nepre funkcius! Vi estas geniulo, Jolu.</code></p>
  <p><code>&gt; Mi scias tion. Kaj vi ŝategos ĉi tion: mi scias ankaŭ precize, kie ni faru ĝin</code></p>
  <p><code>&gt; Kie?</code></p>
  <p><code>&gt; Banejo de Sutro!</code></p>
</section>

  </body>
</html>
